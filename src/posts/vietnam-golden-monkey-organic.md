---
layout: layouts/post.njk
title: Vietnam Golden Monkey Organic
socialImage: /images/vietnam-golden-monkey-organic.jpg
date: 2021-10-13T15:34:49Z
tags:
  - musta
  - Vietnam
---
Vietnam on merkittävä teentuottaja, mutta keskittyy pääasiassa vihreään teehen. Tämä Take-T:n myymä *[Vietnam Golden Monkey Organic](https://take-t.fi/products/vietnam-golden-monkey-organic)* on kuitenkin mustaa teetä. Kuvauksen perusteella tämä on *Mao Fengiä*, josta tulee lähinnä mieleen Kiinan maineikkaimpiin kuuluva *Huangshan maofeng* -tee. Tämä on kuitenkin eri juttu.

*Mao Feng* tarkoittaa turkispeitteistä ja viittaa lehtien karvapeitteeseen. Ilmeisesti tässäkin teessä sellainen on, mutta ei se kyllä erityisemmin näissä teenlehdissä näy mustan teen käsittelyn perusteella.

[Wikipedian mukaan](https://en.wikipedia.org/wiki/Golden_Monkey_tea) *Golden Monkey* on mustan teen vastine valkoiselle *Silver Needle* -teelle, eli vain herkimpiä kärkilehtiä sisältävä tee.

![Vietnam Golden Monkey Organic -teenlehtiä](/images/vietnam-golden-monkey-organic.jpg)

Vietnamissakin tätä mustaa teetä kutsutaan punaiseksi, ja se on kyllä osuva nimitys, sen verran punertavan sävyistä tee on. "Tumman pähkinän värinen", sanoo Take-T, ja tämäkin kuulostaa hyvältä.

Reilun kolmen minuutin haudutuksella tästä tulee oikein maukas tee. Maussa ei ole tanniinisuutta tai kitkeryyttä, vaan se on aika mieto ja pehmeä, kuten kärkilehdistä tehdylle teelle sopii.

![Kupillinen Vietnam Golden Monkey Organic -teetä](/images/vietnam-golden-monkey-organic-kuppi.jpg)

Sadan gramman pussi maksaa noin kympin, mikä on luomuteelle ihan kelpo hinta. Voi olla, että jää kuitenkin ostamatta. Ei tämä sillä tavalla huikeaa ole, että erottuisi edukseen ja kun oma maku kallistuu enemmän vihreän teen ja miedon oolongin puolelle, niin jäänee kertakokeiluksi. Aamuteenä menee kyllä mustaa teetä, mutta lasten makuun sopivat paremmin maustetut teet.

![Käytettyjä Vietnam Golden Monkey Organic -lehtiä](/images/vietnam-golden-monkey-organic-lehdet.jpg)

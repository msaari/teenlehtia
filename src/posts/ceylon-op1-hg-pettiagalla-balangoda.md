---
layout: layouts/post.njk
title: Ceylon OP1 HG Pettiagalla Balangoda
socialImage: /images/ceylon-op1-hg-pettiagalla-balangoda.jpg
date: 2021-03-23T07:00:44Z
tags:
  - musta
  - Ceylon
---
Teeharrastukseni kohdistuu pääasiassa vihreään teehen ja oolongiin, mutta jokainen aamu alkaa aamiaisteellä, joka on tavallisesti lasten mieliksi jotain maustettua mustaa teetä. Toisinaan juodaan kuitenkin maustamatonta mustaa ja silloin valintani on usein jotain ceylonilaista. Sri Lankalta tulevat teet ovat minun makuuni istuneet paremmin kuin Assamit tai Darjeelingit.

Olen kokeillut Take-T:n valikoimista useampaa ja vaikka [tämä nimenomainen tee](https://take-t.fi/products/ceylon-op1-hg-pettiagalla-balangoda) ei ihan ykkössuosikkini olekaan, se on silti erinomainen valinta.

Pettiagalla on teetila, [joka on perustettu ilmeisesti vuonna 1880](https://www.historyofceylontea.com/tea-estates/estates-registry/pettiagalla--1618.html). Nimi "Pettiagalla" tarkoittaa "laatikon muotoista kiveä", tila on nimetty sen sisäänkäynnillä olevan ison kiven mukaan. Balangoda taas on alue Sri Lankan keskiosissa.

![Ceylon OP1 HG Pettiagalla Balangoda -teenlehtiä](/images/ceylon-op1-hg-pettiagalla-balangoda.jpg)

OP on laatuluokitus *Orange Pekoe* ja viittaa teepensaan oksan kärkilehtiin. Ollaan siis jo melko korkealla laatuluokituksissa. OP1 on hieman hienovaraisempi kuin pelkkä OP ja viittaa pitkiin, kapeisiin lehtiin, joissa on kevyt maku. (Darjeelingissa korkeampia laatuluokituksia saadaan kun alkuun pinotaan lisää kirjaimia, aina SFTGFOP-tasolle asti, mutta ilmeisesti Sri Lankassa OP1 on paras laatuluokitus.)

HG taas viittaa siihen, että tee on korkealla kasvanutta. Korkealla kasvaneet teet ovat maultaan keveämpiä ja niitä pidetään parempina kuin tukevamman makuisia matalammalla kasvaneita.

Lehdet ovat tosiaan aika pitkänomaisia ja kapeita. Väri on tumma. Hauduttamalla kolme minuuttia 100-asteisella vedellä saadaan aika oranssinsävyinen tee, joka on maultaan miellyttävän kepeä ja maukas. Makumaailma on tunnistettavan ceylonilainen.

![Kupillinen Ceylon OP1 HG Pettiagalla Balangoda -teetä](/images/ceylon-op1-hg-pettiagalla-balangoda-kuppi.jpg)

Ihan paras ceylonilainen tee tämä ei mielestäni ole. *Ceylon Lumbini Whole Leaf OPA* saa kenties sen kunnian. Suurta eroa ei kuitenkaan ole laadussa, ja kun hinnassa on, *Pettiagalla Balangoda* vie arkikäytössä voiton. *Lumbini Whole Leaf* maksaa 15 euroa sadalta grammalta, *Pettiagalla Balangoda* vain 5,60 €, eli se on samaa hintaluokkaa kuin Take-T:n maustetut teet ja siten varsin kohtuullisen hintainen.

Suosikkini mustan teen joukosta on sittenkin nepalilainen *[Koocu Sakhejung Golden](/posts/nepal-koocu-sakhejung-golden-tea-organic/)*. Näin arkikäyttöön *Pettiagalla Balangoda* on erinomainen valinta.

![Käytettyjä Ceylon OP1 HG Pettiagalla Balangoda -lehtiä](/images/ceylon-op1-hg-pettiagalla-balangoda-lehdet.jpg)
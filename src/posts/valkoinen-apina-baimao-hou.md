---
layout: layouts/post.njk
title: Valkoinen apina (Báimáo hóu)
socialImage: /images/valkoinen-apina-baimao-hou.jpg
date: 2020-10-25T04:07:17Z
tags:
  - vihreä
  - Kiina
---
Valkoinen apina -tee näyttää, miten häilyviä eri teelaatujen väliset erot voivat joskus olla. Tämä tee on vihreää, mutta jos sitä tietämättään maistelisi, voisi hyvin luulla juovansa valkoista teetä. Teenlehtiäkin tarkastelemalla saattaisi päätyä luokittelemaan tämän valkoiseksi.

Tee on kotoisin Fujianista Kiinasta ja sen lehdet poimitaan kauden kahden ensimmäisen viikon aikana. Lehdet höyrytetään ja kuivataan varovasti. Kiinankielinen nimi *báimáo hóu*, 白毛猴, tarkoittaa "valkoturkkista apinaa". Nimi on viittaus teenlehtiin, jotka näyttävät valkoturkkisen apinan käpäliltä. Siltähän nämä.

![Valkoisen apinan teelehtiä](/images/valkoinen-apina-baimao-hou.jpg)

Hauduttamalla ohjeiden mukaiset kaksi minuuttia 80 °C vedessä saa teetä, joka totta tosiaan näyttää ja maistuukin valkoiselta teeltä. Väri on keltainen, vähän kalpea, maku hienostunut ja kepeä.

Tee on hyvää ja mietoa, kuten sopii odottaakin teeltä, jossa on mukana vain valkonukkaisia kärkisilmuja, ei tällaiselta mitään makupommia odottaisikaan. Valkoisen teen ystäville Valkoista apinaa on helppo suositella.

![Kupillinen Valkoista apinaa](/images/valkoinen-apina-baimao-hou-kuppi.jpg)

Ostin tämän teen Veiströmiltä, joka valitettavasti on jo lopettanut toimintansa. Se on harmi se, sillä Veiströmin teekauppa oli viehättävä ja teebuffet varsinkin vierailemisen arvoinen. Toisaalta, itsekin tein ostokseni ja teen edelleen pääasiassa Take-T:ssä ja teebuffassakin kävin kerran, joten...

Joka tapauksessa tämä tee maksoi noin 13 euroa / 100 g, mikä on näin hyvästä ja erityisestä teestä aivan sopuhinta. Vaikka Veiström ei tätä enää myykään, muista teekaupoista tätä teetä kyllä löytää, enimmäkseen hakemalla nimellä "White Monkey".

![Käytetyt Valkoinen apina -lehdet](/images/valkoinen-apina-baimao-hou-lehdet.jpg)

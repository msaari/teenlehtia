---
layout: layouts/post.njk
title: Apple Pie
socialImage: /images/apple-pie.jpg
date: 2020-12-11T08:48:35Z
tags:
  - musta
  - maustettu
---
Take-T:n *[Apple Pie](https://take-t.fi/products/apple-pie)* on mitä oivallisin maustettu musta tee. Se on nimensä mukaisesti omenapiirakan makuista: mustan teen lisäksi tässä sekoituksessa on viinirypäleitä (eli rusinoita), omenan paloja, mantelisiivuja ja lisäksi vielä aromia.

Välillä on mukava fiilistellä maustamattomilla teelaaduilla ja nauttia hennon vihreän teen aromista, mutta aamurutiineihin kuuluu nykyään litra teetä minulle ja lapsille, ja se on lähes aina mustaa, maustettua teetä, josta saa heti ensimmäisellä haudutuksella kaiken irti ja joka tarjoaa maukkaan ja vahvan startin päivälle.

![Apple Pie -lehtiä](/images/apple-pie.jpg)

Lehdet näyttävät mustalta teeltä ja ovat asiallisen kokoisia, ei mitään ihan pienintä silppua. Makuaineet ovat niin ikään selvästi erottuvina mukana, varsinkin isot mantelilastut erottuvat hyvin.

100 °C vedellä ja kolmen minuutin haudutuksella tuloksena on kauniin punertavaa teetä. Ei tarvitse ihmetellä, miksi Kiinassa mustaa teetä kutsutaan punaiseksi teeksi. Maku on kohdallaan: aika tavanomaista mustaa teetä, mutta omenapiirakan maku on mukavasti pääosassa.

![Kupillinen Apple Pie -teetä](/images/apple-pie-kuppi.jpg)

Kun hintakin on aivan kohtuullinen 4,70 € sadalta grammalta, olen ostanut tätä jo useamman sadan gramman pussin – ja ostan vastedeskin, kun loppuu, tämä on kestosuosikki, jota saisi löytyä kaapista aina.

Jos kaipaa kepeämpää versiota samasta teemasta, samaa makumaailmaa löytyy Take-T:n *[Tarte Tatin](/posts/tarte-tatin/)* -teestä, jossa on mustan teen sijasta pohjana sekoitus vihreää, valkoista ja oolongia. Se on vähän raikkaampi tulkinta samasta teemasta.

![Käytettyjä Apple Pie -lehtiä](/images/apple-pie-lehdet.jpg)
---
layout: layouts/post.njk
title: Teetilaus syyskuussa 2020
date: 2020-09-30T11:30:33.887Z
socialImage: /images/teetilaus.jpg
tags:
  - tilaus
---
Teevalikoima kaipasi täydennystä. Nyt kun molemmat lapseni ovat alkaneet juoda aamupalalla teetä, teetä tulee keitettyä litra ja teenlehtiäkin kuluu. Aamiaiskäyttöön soveltuvasta mustasta teestä oli jo vähän pulaa, vaikka teekaapissa muuten kyllä riittääkin juotavaa. Niinpä oli aika kääntyä Take-T:n puoleen. Alunperin tarkoitukseni oli tilata muutamaa sorttia ja noutaa tilaus kaupalta, mutta tulipa sitten tilattua ilmaisten postikulujen verran, joten miksipä ei sitten suoraan kotiintoimituksella.

Aamiaisteeosastolla tilaukseen lähti 100 grammaa kutakin *[Rhubarb Creamia](https://take-t.fi/products/rhubarb-cream)*, *[Apple Pietä](https://take-t.fi/products/apple-pie)* ja *[Tarte Tatinia](https://take-t.fi/products/tarte-tatin)*. Nämä ovat kaikki oivallista maustettua perusteetä, kohtuullisen hintaista (noin 5 euroa / 100 grammaa) ja oikein maukkaita. Näitä kaikkia olen ostanut jo useamman kerran. Tavallaan nämä vastaavat samoihin tarpeisiin kuin Nordqvistit ja muut perusteet, mutta kun irtoteetä ovat, niin maku tulee aromien lisäksi ihan oikeista hedelmänpaloista ja perusrunkona on hyvää teetä.

Niinikään täydennyspuolelle menee 100 gramman pussi *[Nepal Koocu Sakhejung Golden Tea Organicia](https://take-t.fi/products/nepal-koocu-sakhejung-golden-tea-organic)*. Tämä on jo kallista, 23 euroa / 100 grammaa, mutta minkäs teet: tämä nyt vain on paras maustamaton musta tee, jonka tiedän. Periaatteessa melkein kympin halvempi *[Nepal Jun Chiyabari SF Handrolled Tips Organic](https://take-t.fi/products/nepal-jun-chiyabari-sf-handrolled-tips-organic)* ajaisi saman asian, mutta minkäs teet, kyllä tuo *Sakhejung* vain on sen verran parempaa. Tee on myös eettisesti ja reilusti tuotettua. (Päivitys: [*Nepal Koocu Sakhejung Golden Tea Organic* -arvio](/posts/nepal-koocu-sakhejung-golden-tea-organic/).)

Eettinen tangentti: kiinalaiseen teehen, josta sinänsä olen kiinnostunut, on tullut vähän verinen sivumaku. Luin juuri [YLEn uutisen Kiinan uiguureihin kohdistamista vainoista](https://yle.fi/uutiset/3-11547291) ja siksi olen nyt mieluummin ostamatta kiinalaisia tuotteita etenkin siinä kohtaa, missä se on vaivatonta. Onneksi hyvää teetä tehdään monessa muussakin paikassa.

Esimerkiksi Taiwanissa, josta on kotoisin *[Formosa Oolong Fancy King](https://take-t.fi/products/formosa-oolong-fancy-king)*. Taiwanilaisista oolongeista on jo hyviä kokemuksia, *Dong Ding* on klassikko-oolong ja sitä Mokkamestarien valikoimista jo maistelin, nyt otin kokeeksi tämän *Fancy Kingin*. Nimitykset näissä ovat niin sumeaa huttua, ettei tästä nyt tiedä yhtään sen tarkemmin mitä tämä on, mutta *Fancy* (ja hinta) viittaa hyvään laatuun, joten saapa nähdä. Kuvauksen ja teelehtien kuvan perusteella ei ole mitään kovin vahvasti hapetettua, vaan jopa vähän valkoisen teen näköistä. (Päivitys: [*Formosa Oolong Fancy King* -arvio](/posts/formosa-oolong-fancy-king/).)

Jatkan myös japanilaiseen teehen tutustumista *[Japan Kabusecha Orihime Organicilla](https://take-t.fi/products/japan-kabusecha-orihime-organic)*. Tämä on [kabuse-teetä](https://en.wikipedia.org/wiki/Kabuse_tea), joka on kolmen Japanin arvokkaimman teelaadun joukossa (muut ovat *sencha* ja *gyokuro*). Kabuse on gyokuron (ja joidenkin senchojen) tapaan varjostettua teetä, eli osan kasvatusvaiheesta tee on viettänyt varjon alla. Kabuse on kasvatusmenetelmä, eli periaatteessa kabuse-menettelyllä kasvatetusta teestä voidaan sitten tehdä vaikka millaista teetä. Tässä on nyt tavallista vihreää teetä. (Päivitys: [*Japan Kabusecha Orihime Organic* -arvio](/posts/japan-kabusecha-orihime-organic/).)

(Orihime, 織姫, on suomeksi "kutojaprinsessa", ja liittyy japanilaiseen [Tanabata-juhlaan](https://en.wikipedia.org/wiki/Tanabata)).

**Päivitys 2.10.2020**: Tilaus saapui ripeästi ja mikä ilahduttavinta, tilauksen mukaan oli nakattu pieni 10 gramman maistiaispussi *[Yunnan Assamica Golden Needleä](https://take-t.fi/products/yunnan-assamica-gold-needle-black-tea-2019)*. Tämähän on nyt sitten kiinalaista teetä, mutta lahjateetä ei suuhun katsota, mutta teenlehtiin kylläkin, ja onpas hauskan neulasmaisia teenlehtiä! Näyttää todella hauskalta, raportoidaan sitten miltä maistuu. (Päivitys: [*Yunnan Assamica Gold Needle Black Tea 2019* -arvio](/posts/yunnan-assamica-gold-needle-black-tea-2019/).)

![Teetilaus](/images/teetilaus.jpg)
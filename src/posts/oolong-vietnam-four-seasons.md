---
layout: layouts/post.njk
title: Oolong Vietnam Four Seasons
socialImage: /images/oolong-vietnam-four-seasons.jpg
date: 2021-02-10T09:05:33Z
tags:
  - oolong
  - Vietnam
---
Jos minun pitäisi nimetä yksi suosikkiteeni, toteaisin tehtävän liian vaikeaksi ja luovuttaisin – mutta jos nyt ihan pakko olisi, niin ehkä vaaleat oolongit voisivat olla valintani (tai varjostetut senchat). Vaalea oolong on yleisesti erittäin toimiva tee: se on maukasta, sopivan pehmeää, esteettisesti miellyttävää ja niin edelleen – siinä on paljon sellaista, mitä teeltäni kaipaan.

Vaalean oolongin ykkönen minulle on ollut klassinen *[Dong Ding](/posts/formosa-jade-dong-ding/)*. Nyt kärkipaikkaa haastaa erikoisempi tulokas, vietnamilainen Four Seasons -oolong. Ostin omani [Take-T:stä](https://take-t.fi/products/oolong-vietnam-four-seasons). Take-T:n kuvauksen mukaan kyseessä on vanhoista taiwanilaisista pensaista ympäri vuoden poimittava tee, siitä siis tuo Four Seasons -nimi. Tällaista Four Seasonsia tehdään Taiwanissakin, mutta tämä tulee siis Vietnamista.

![Oolong Vietnam Four Seasons -teenlehtiä](/images/oolong-vietnam-four-seasons.jpg)

Oolongeista pidän eniten niistä, jotka on rullattu tiukoiksi palluroiksi, jotka sitten haudutuksessa aukenevat ja täyttävät kannun. Tätä taikuutta tarjoaa tämäkin tee. On aivan käsittämätöntä, millainen määrä lehtiä ja jopa yli viisisenttisiä oksia(!) kannusta löytyy! Tee on sen verran tiukkaan pakattua, että ensimmäinen haudutus ei ainakaan minulla riitä edes avaamaan lehtiä kunnolla.

![Oolong Vietnam Four Seasons -teenlehtiä ensimmäisen haudutuksen jälkeen](/images/oolong-vietnam-four-seasons-2.jpg)

Ensimmäiselle haudutukselle annan pari minuuttia aikaa, sen jälkeen sitten pari minuuttia tai alle haudutusta kohden. Kannattaa kokeilla myös gongfu-tyylisiä pikahaudutuksia, eli vaikkapa kymmenen sekuntia 100-asteisella vedellä. Näistä lehdistä tulee monta hyvää haudutusta.

Itse teejuoma on varsinkin ensimmäisillä haudutuksilla erittäin haaleaa, mutta makua onneksi löytyy jo ensimmäisestä kupillisesta lähtien. Väri syvenee hieman lisähaudutuksilla.

![Kupillinen Oolong Vietnam Four Seasons -teetä](/images/oolong-vietnam-four-seasons-kuppi.jpg)

Kun tämä tee maksaa vain 11,30 € sadalta grammalta, eli jonkun verran vähemmän kuin Dong Ding maksaa Take-T:llä, tätä tulen varmasti ostamaan lisääkin, sellainen teevalikoimani peruskivi tämä kevyt vihreä oolong on.

![Käytettyjä Oolong Vietnam Four Seasons -lehtiä](/images/oolong-vietnam-four-seasons-lehdet.jpg)
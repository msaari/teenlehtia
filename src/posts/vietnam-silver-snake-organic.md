---
layout: layouts/post.njk
title: Vietnam Silver Snake Organic
socialImage: /images/vietnam-silver-snake-organic.jpg
date: 2020-12-16T11:25:55Z
tags:
  - vihreä
  - Vietnam
---
Vietnam on vuoden 2018 FAO:n tilastoissa teentuottajamaiden listalla tuotantomäärissä mitattuna jaetulla viidennellä sijalla Turkin kanssa. Edellä ovat vain teentuotannon suurmaat Kiina, Intia, Kenia ja Sri Lanka. Kummoisia teenkuluttuja vietnamilaiset eivät kuitenkaan ole, kuten eivät muuten muutkaan kärkimaista Turkkia lukuunottamatta: kovin teenkuluttaja näistä maista on Kiina, eikä sekään ole vuoden 2016 tilastoissa kuin vasta 20. ja kaukana Turkin ja Irlannin kaltaisista teen suurkuluttajista.

Vietnamilainen tee on ilmeisesti mennyt pääasiassa Aasian markkinoille, tuotanto kun on keskittynyt vihreään teehen. Vihreää tämäkin Take-T:n myymä *[Vietnam Silver Snake Organic](https://take-t.fi/products/vietnam-silver-snake-organic)* on. Nimi on kuvaava: teenlehdet ovat väriltään hopeanharmaita ja kiemuraisia kuin käärmeet.

![Vietnam Silver Snake Organic -teenlehtiä](/images/vietnam-silver-snake-organic.jpg)

Haudutus tuottaa varsin lämpimänkeltaisen kupillisen teetä, joka on vihreäksi teeksi varsin vahvan makuista. Makukokemus on kaukana haaleasta, *Silver Snake* on maultaan mukavan vahvaa vihreäksi teeksi. Aivan erilainen kokemus siis kuin japanilaiset *senchat* ja siksi tervetullutta vaihtelua.

Samoista lehdistä hauduttaa ainakin pari hyvää kupillista, kolmannessakaan ei ole vielä valittamista. Eipä maku valtavasti parannukaan toisaalta, toisin kuin joissain *senchoissa* ja *oolongeissa*, jotka ovat parhaimmillaan vasta toisesta haudutuksesta alkaen.

![Kupillinen Vietnam Silver Snake Organic -teetä](/images/vietnam-silver-snake-organic-kuppi.jpg)

Tulin kerran kokeilleeksi ja sen jälkeen olen ostanut tätä teetä jo useamman pussillisen. Sadan gramman pussi maksaa vähän yli kahdeksan euroa, mikä on näin hyvästä luomuteestä erinomaisen kohtuullinen hinta. Tämä maistuu lapsillekin hyvin.

Käytetyistä lehdistä näkee hyvin, miten kookkaita lehdet ovat, ja miten huolella rullattuja: parin haudutuksen jälkeenkin monet lehdistä ovat vielä vähän rullalla.

![Käytettyjä Vietnam Silver Snake Organic -lehtiä](/images/vietnam-silver-snake-organic-lehdet.jpg)

---
layout: layouts/post.njk
title: Yunnan Assamica Gold Needle Black Tea 2019
socialImage: /images/yunnan-assamica-gold-needle-black-tea-2019.jpg
date: 2020-10-10T04:21:25Z
tags:
  - musta
  - assamica
  - Kiina
---
Olen saanut tämän teen ilmaisena näytteenä Take-T-teekaupasta ostosten yhteydessä.

Teepensas on tarkalleen ottaen *Camellia sinensis* eli kiinankamelia. Siitä on kaksi pääasiallista lajiketta, *Camellia sinensis* var. *sinensis* ja *Camellia sinensis* var. *assamica*. Näistä kahdesta lajikkeesta tehdään valtaosa maailman teestä; se tehdäänkö mustaa, vihreää, valkoista, keltaista vai oolongia ei riipu kasvista, vaan poimittujen lehtien jälkikäsittelystä.

*Sinensiksen* ja *assamican* näkyvin ero on lehtien koossa: *assamicassa* on suuremmat lehdet kuin *sinensiksessä*. *Assamica* myös kasvaa isommaksi. Äkkiseltään ajattelisi, että *sinensis*-lajike kasvaisi Kiinassa ja *assamica* Intian Assamissa, mutta itse asiassa on vielä erikseen intialainen *assamica* ja kiinalainen *assamica*, jota sitäkin on vielä paria eri lajiketta. Arvellaan, että *sinensis* olisi eronnut *assamicasta* noin 22 000 vuotta sitten ja kiinalainen *assamica* intialaisesta noin 2 800 vuotta sitten.

Joka tapauksessa Intian koillisosissa sijaitseva Assam ja Kiinan lounaisosissa sijaitseva Yunnan, jossa kiinalainen *assamica* kasvaa, eivät ole kovin kaukana toisistaan ja tämä Burman paikkeille osuva seutu olisi teepensaan alkuperäinen elinympäristö.

Sain viimeisimmän teetilaukseni mukana Take-T:stä pienen maistiaispussin *[Yunnan Assamica Gold Needle Black Tea 2019:ää](https://take-t.fi/products/yunnan-assamica-gold-needle-black-tea-2019)*, siitä tämä johdanto. Tämä tee on yunnanilaista *assamicaa* ja peräisin "Ning's alueen kylistä" Take-T:n mukaan. Olisiko tämä sitten 宁洱哈尼族彝族自治县 eli Ning'er Hani and Yi Autonomous County? Tällainen alue Google Mapsista löytyy ja siinä vieressä on Pu'er City – ja tämä on varmasti teenystävälle tuttu paikannimi. Tältä seudulta on peräisin pu'er-tee ja ilmeisesti tätä *assamicaa* käytetään myös pu'erin raaka-aineena.

Vaan katsokaapa näitä lehtiä!

![Yunnan Assamica Gold Needle -lehtiä](/images/yunnan-assamica-gold-needle-black-tea-2019.jpg)

Lehdet ovat monta senttiä pitkiä ja muistuttavat isoja, kuivia männynneulasia. Nyt ei todellakaan olla aivan tavanomaisten *sinensis*-teenlehtien parissa! Onpas mielenkiintoista – mutta myös vähän hankalaa, koska miten näistä nyt mittaat teelusikallisen? Mittaamisen kannalta japanilaistyylinen pikkusilppu on kieltämättä käytännöllisempää, mutta onhan tässä oma viehättävyytensä.

Yritin nyt sitten jotenkin arvioida mielekkään määrän teetä yhtä kupillista varten. Ilmeisesti onnistuin riittävän hyvin, sillä lopputulos oli maukas. Teen väri oli kauniin punainen ja maku paketin lupauksen mukaan makea.

Tämä maistui aika perinteiseltä mustalta teeltä, parhaassa mahdollisessa mielessä. Ei kai sinänsä ihme, kun teehen on aikanaan tottunut juomalla *English Breakfastia* ja muita Assam-pitoisia sekoituksia, samaa täysipainoisuutta ja tukevuutta tässäkin *assamicassa* on.

![Kupillinen Yunnan Assamica Gold Needle -teetä](/images/yunnan-assamica-gold-needle-black-tea-2019-kuppi.jpg)

Olen juonut aika paljon Assam-teetä ja olen ehkä pitänyt sitä vähän tylsänä vaihtoehtona ja myös herkkänä menemään kitkeräksi väärin valmistettuna. Mustasta teestä suosikkini ovat olleet ceylonilaisia. Tämä yunnanilainen *assamica* muuttaa kyllä näkemyksiäni jonkin verran, sen verran hyvää tämä oli. Ehkäpä *assamica*-teetarjontaa on syytä vähän tutkailla.

Hinnaltaan tämä tee on toki melko kallista. 100 g pussi maksaa 14,90 €, eli selvästi halvempaa tämä on kuin vaikkapa *[Nepal Koocu Sakhejung Golden Tea Organic](/posts/nepal-koocu-sakhejung-golden-tea-organic/)*, mutta silti arkikäyttöön vähän hintavaa. Menemättä edes markettiteen puolelle (kilo Nordqvistin varmasti ihan hyvää Ceylon FOP -irtoteetä S-Marketista noin 13 €, eli kymmenesosa tämän hinnasta!), aivan kelpo Ceylonia saa kolmasosalla tämän hinnasta.

Mutta jos hinnan suhteen ei ole niin tarkkaa, niin mikäpä ettei: kyllä nämä neulaset kannattaa kokea, etenkin kun niistä irtoaa aivan maukasta mustaa teetä.

![Käytettyjä Yunnan Assamica Gold Needle -lehtiä](/images/yunnan-assamica-gold-needle-black-tea-2019-lehdet.jpg)
---
layout: layouts/post.njk
title: Formosa Jade Dong Ding
socialImage: /images/formosa-jade-dong-ding.jpg
date: 2020-10-16T03:43:03Z
tags:
  - oolong
  - Taiwan
---
Todistaakseni, että ostan teetä muualtakin kuin Take-T:stä esittelyvuoron saa nyt tee, jonka ostin Mokkamestareilta. Poikkesin Tampereen liikkeessä, koska olen joskus käynyt siellä vaimoni kanssa kahviostoksilla ja mieleen jäi, että liikkeessä teetäkin myydään. Teevalikoima oli ihan kohtalainen ja joukossa oli mielenkiintoisiakin teelaatuja. Nappasin testiin tämän klassisen oolongin.

*[Formosa Jade Dong Ding](https://verkkokauppa.mokkamestarit.fi/product/136/formosa-jade-dong-ding)* on siis oolongia. Kiinaksi teen nimi on 烏龍, *wūlóng* ("musta lohikäärme"), jonka englanninkielisestä ääntämyksestä on vääntynyt suomessakin käytetty oolong. Nimen ja teen alkuperälle on monia erilaisia tarinoita, kuten tapana on.

![Dong Ding -teen lehtiä](/images/formosa-jade-dong-ding.jpg)

Oolong on sinivihreää teetä, siis hapettumisasteeltaan hyvin hapettuneen mustan ja hapettamattoman vihreän teen välimaastossa. Oolongeissa onkin sitten paljon vaihtelunvaraa, sillä niitä voidaan hapettaa 8–85-prosenttisesti – tee voi siis muistuttaa hyvinkin paljon vihreää teetä tai olla lähes mustan teen kaltaista.

Oolongia tehdään erityisesti Kiinan Fujianissa, josta Wuyi-vuorilta tulee *Da Hong Pao*, yksi arvostetuimmista oolongeista, ja Anxista *Tieguanyin*. Taiwan on toinen keskeinen oolongintuotantoalue ja Taiwanin parhaimpia oolongeja on nimenomaan tämä *Dongding* (joskus myös *Tung-ting*). Nimi tarkoittaa "jäistä huippua" ja tee onkin nimetty Nantoussa Taiwanissa sijaitsevan vuoren mukaan. Mokkamestarien mukaan tämä oolong on hapetettu 10–20-prosenttisesti, eli se on lähellä vihreää teetä. Nimen Jade viittaa tähän vihreyteen.

Oolongissa huomionarvoista on, miten lehdet on rullattu pieniksi, koviksi palluroiksi. Teetä on helppo mitata ja annostella. Ohjeissa neuvotaan käyttämään 2 grammaa kuppia kohden, kannattaa tutkailla miten paino suhtautuu omiin mittalusikoihin, niin jatkossa on sitten helppo lusikalla mitata.

![Kupillinen Dong Ding -teetä](/images/formosa-jade-dong-ding-kuppi.jpg)

Haudutuslämpötilaksi suositellaan 80–90 °C ja ajaksi 2–4 minuuttia, olen itse tehnyt 80 asteessa kolmisen minuuttia. Hyvää tulee. Valmis tee on lämpimän keltaista ja maultaan pehmeää ja täyteläistä. Siinä on tunnistettava oolongille ominainen maku, joka tottumattomalle saattaa vaatia vähän totuttelua, mutta olen itse mieltynyt.

Kokemattomalle se varsinainen yllätys löytyy siivilästä, kun teen on hauduttanut: pari teelusikallista rullattuja lehtiä täyttää avautuessaan koko siivilän. Tätä teetä ei pidäkään sulloa pieneen teepalloon, vaan lehdille on varattava runsaasti tilaa avautua. Tätä olisi varmasti mukava katsella läpinäkyvässä haudutusastiassa – sellainen pitäisikin saada.

Hinta on varsin kohtuullinen, 12,50 € / 100 g, etenkin kun teestä voi tehdä useita haudutuksia maun kärsimättä. Itse asiassa asia onkin juuri päinvastoin: ensimmäinen kupillinen ei ole paras, se on vasta alkulämmittelyä ja kun lehdet kunnolla aukeavat, seuraava haudutus tuottaa paremman kupillisen. Oolongit sopivat erinomaisesti *gongfu*-haudutukseen, jossa runsaasta määrästä teenlehtiä tehdään useita peräkkäisiä, usein nopeita haudutuksia melko pienellä määrällä vettä. Mitä enemmän oolongia on paahdettu ja hapetettu, sitä paremmin se kestää haudutuksia.

Ne pienet pallurat kun kätkevät sisäänsä näin upeita teenlehtiä:

![Käytettyjä Dong Ding -teen lehtiä](/images/formosa-jade-dong-ding-lehdet.jpg)

Max Falkowitzin artikkeli "[A Beginner's Guide to Drinking Better Oolong Tea](https://www.seriouseats.com/2015/08/what-is-oolong-tea-where-to-buy.html)" on oikein mainio jatko oolongin parissa.
---
layout: layouts/post.njk
title: China White Tea Pine Needles
socialImage: /images/china-white-tea-pine-needles.jpg
date: 2020-10-17T07:14:04Z
tags:
  - valkoinen
  - Kiina
---
Valkoiselle teelle on kaksi erilaista määritelmää. Kiinalaisten mukaan valkoinen tee tehdään kevätsadosta perinteisillä menetelmillä prosessoiden mahdollisimman vähän. Toisen määritelmän mukaan valkoiseen teehen käytetään vain kärkisilmuja ja ensimmäisiä lehtiä vähäisellä prosessoinnilla, jolloin lehtien valkoinen lehtinukka säilyy ja tee näyttää valkoisemmalta. Tämä määritelmä rajaa kuitenkin joitain kiinalaisia valkoisia teelaatuja pois.

Yhtä kaikki, lopputulos on jokseenkin sama: vaalean hentoja teenlehtiä, joista tulee maukasta, mutta kevyen makuista teetä. Valkoisessa teessä on hyvät terveydelliset ominaisuudet ja keskimäärin runsaasti aminohappo l-teaniinia, joka saa teen sisältämän kofeiinin toimimaan aivan erityisen suotuisalla tavalla, yhtä aikaa virkistäen ja rauhoittaen.

Kiinassa valkoista teetä tuotetaan erityisesti Fujianin alueella ja sieltä tämä Take-T:n *[China White Tea Pine Needles](https://take-t.fi/products/china-white-tea-pine-needles)* on kotoisin. Kuvauksessakin verrataan Silver Needleen, joka on se hienoinen valkoinen tee, Kiinan kymmenen parhaan teen listaltakin usein löytyvä *Baihao Yinzhen*. Tämä on siitä vaatimattomampi versio, tässä on tummempiakin lehtiä mukana. Joukossa on kuitenkin kauniin vaaleita neulasmaisia lehtiä (kuva ei tee täysin oikeutta, kuvasin taas kerran pussinpohjia, joten pientä silppua on siksi mukana).

![China White Tea Pine Needles -teetä](/images/china-white-tea-pine-needles.jpg)

Kupissa tämä valkoinen tee on selvästi keltaista. Maku on valkoisen teen tapaan aika mieto; mustaan teehen tottuneen varsinkaan ei kannata odottaa mitään lähellekään samankaltaista. Maku on kuitenkin hieno ja siitä löytää nyansseja, kun aikansa maistelee. Tee kestää hyvin useammankin haudutuksen, nytkin tein samoista lehdistä kolme kupillista ja viimeiseenkin riitti makua. Keltainen väri vähän syvenikin ensimmäisen haudutuksen jälkeen.

Ohjeissa neuvottiin 70–80 °C vesi ja 1,5–2 minuuttia haudutusaikaa. Tein kaikki kolme kupillista 70 °C vedessä kahdessa minuutissa. Hyvin toimii. Teenlehtiä kuluu vähän enemmän kuin mustassa tai vihreässä teessä, tässä oli suositus kaksi teelusikallista kupillista kohden. Sikälikin useampi haudutus on hyvä.

![Kupillinen China White Tea Pine Needles -teetä](/images/china-white-tea-pine-needles-kuppi.jpg)

Tällaiseksi vähän erikoisteeksi tämä Pine Needles on kohtuullisen hintaista, 9,20 € / 100 g. Hinta on sikälikin kohtuullinen, että ne hienommat hopeaneulasteet maksavat helposti 40–50 euroa sadalta grammalta. Sellaisesta on jo syytä pitää ja todellakin paikallaan keitellä useampia kupillisia, tämä sen sijaan on rennompi tapaus.

Ei siis lainkaan paha valinta, jos vaikkapa haluaa aloitella tutustumista valkoisen teen maailmaan.

![Käytettyjä China White Tea Pine Needles -teenlehtiä](/images/china-white-tea-pine-needles-lehdet.jpg)

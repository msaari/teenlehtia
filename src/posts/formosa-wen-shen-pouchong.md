---
layout: layouts/post.njk
title: Formosa Wen Shen Pouchong
socialImage: /images/formosa-wen-shen-pouchong.jpg
date: 2021-04-16T10:02:54Z
tags:
  - pouchong
  - oolong
  - Taiwan
---
Koska pidän vaaleista *oolongeista*, [Take-T:stä löytynyt](https://take-t.fi/products/formosa-wen-shen-pouchong) taiwanilainen *pouchong*-tee piti ehdottomasti kokeilla. *Pouchong*, joka latinalaistuu modernimmin muotoon *baozhong*, on oma teeluokkansa. Se on kevyesti hapetettua (8–12 %), keväällä poimittua teetä, jonka tuntomerkkinä on narumaiset, rullatut lehdet. Tuoksu on kukkaisa ja maku jossain vihreän teen ja *oolongin* välillä.

Nimi *baozhong* eli 包種茶 tarkoittaa käärittyä, koska aikaisemmin teenlehdet käärittiin paperiin osana valmistusprosessia. Tee oli aikoinaan hyvin suosittua ja sitä vietiin ulkomaillekin paljon, mutta intialaisen mustan teen valloitettua maailman sen suosio hiipui ja nykyään valtaosa taiwanilaisesta *baozhongista* juodaan Taiwanissa.

Wenshan on yksi suosituimpia *baozhongin* tuotantoalueita Taiwanissa ja [Wikipedian mukaan](https://en.wikipedia.org/wiki/Baozhong_tea) wenshanilainen *baozhong* on Taiwanin suosituimpia teelaatuja.

![Formosa Wen Shen Pouchong -teenlehtiä](/images/formosa-wen-shen-pouchong.jpg)

Pakkauksen haudutusohje on aika epämääräinen: 70–80 °C ja 2–5 minuuttia. No, tällaista teetä tuskin saa kovin helposti haudutettua puhki. Itse olen suosinut noin kolmen minuutin haudutuksia ja tulos on kyllä hyvä. Väri on melko vaalea, mutta maku on erinomainen: kepeä, kukkaisa ja selvästi *oolongin* sukua.

Tätä kelpaakin suositella vaaleiden *oolongien* ystäville. Lehdistä hauduttaa helposti useamman hyvän kupillisen ja kun lehdet aukeavat, niistä tulee kauniita katsella.

![Kupillinen Formosa Wen Shen Pouchong -teetä](/images/formosa-wen-shen-pouchong-kuppi.jpg)

Hinta on kuitenkin aika kova. Sadan gramman pussi maksaa 30,50 € ja vaikka samoista lehdistä useamman haudutuksen tekeekin, hinta on silti lähes kolminkertainen esimerkiksi *[Jade Dong Dingiin](/posts/formosa-jade-dong-ding/)* verrattuna. Onko tämä kolminkertaisesti parempaa? No ei. Kepeiden *oolongien* ystävien kannattaa silti kokeilla.

![Käytettyjä Formosa Wen Shen Pouchong -lehtiä](/images/formosa-wen-shen-pouchong-lehdet.jpg)
---
layout: layouts/post.njk
title: Dragon Well (Long Jing)
socialImage: /images/dragon-well-long-jing.jpg
date: 2020-10-08T05:40:03Z
tags:
  - vihreä
  - Kiina
  - Long Jing
---
Vihreän teen ystävän pakollisiin tutustumiskohteisiin kuuluu ilman epäilyksen häivää *Long Jing*, jota pidetään yhtenä parhaista kiinalaisista teelaaduista. Kiinassa on tehty erilaisia kymmenen parhaan teen listauksia ja *Long Jing* on näillä mukana aina. Minulla on ollut juotavana Take-T:n *[Dragon Well (Long Jing)](https://take-t.fi/products/dragon-well-long-jing)*.

*Long Jingin* tuntomerkki ovat lättänät lehdet, kuin litteiksi prässätyt. Sellaiset tässäkin teessä on. Väri on melko vaaleanvihreä: runsasta klorofylliä ja sen tuomaa tummaa väriä pidetään heikomman laadun merkkinä. Tämä on mielenkiintoinen yksityiskohta: Japanissa kun runsas klorofylli ja syvemmän vihreä väri on usein nimenomaan hyvin laadukkaan teen merkki ja teepensaita varta vasten varjostetaan juuri klorofyllin lisäämisen vuoksi.

![Dragon Well Long Jingin lehtiä](/images/dragon-well-long-jing.jpg)

*Long Jingiä* tuotetaan käsityönä, mikä tekee siitä hintavampaa ja laadukkaampaa. Teellä on kuusi laatuluokitusta: Superior ja sen alla luokat 1–5. Take-T ei kerro omasta *Long Jingistään* oikeastaan mitään, joten on vaikea sanoa, mitä laatuluokkaa se edustaa, tai onko se ylipäänsä aivan aitoa *Long Jingiä* – tee kun on sen verran arvostettua, että sitä väärennetään laajalti, tai tehdään ihan suoraan jäljitelmiä eli muualla kuin Zhejiangissa kasvatettua teetä käsitellään samoilla prosesseilla.

Hinnasta voi sentään päätellä jotain: tämä tee maksaa 26 € / 100 grammaa ja kaupoissa, joissa myydään nimenomaan Superior-tasoista *Long Jingiä*, hinta on noin 50 € tuntumassa sadalta grammalta. Toisaalta matalamman laadun *Long Jingit* tunnistaa siitä, että haudutuksen jälkeen lehdet voivat olla sinertäviä tai syvänvihreitä, eikä tässä tapauksessa sellaisesta ole merkkiä.

Ohjeissa neuvotaan hauduttamaan 80 °C vedessä 3–4 minuuttia. Kolmen minuutin haudutuksella tulee oikein hyvä. Väri on vaalean keltainen, ilman mitään vihreyden vivahdetta (miksiköhän kiinalaiset kutsuvat mustaa teetä punaiseksi teeksi juoman värin mukaan, mutta vihreää teetä vihreäksi teeksi lehtien värin mukaan, harva kiinalainen vihreä tee on erityisen vihreää kupissa).

![Kupillinen Long Jingiä](/images/dragon-well-long-jing-kuppi.jpg)

Maku on lempeä ja pehmeä. Vahvasta mustasta teetä pitävälle maku on varmasti liiankin kevyt, mutta minä pidän tästä. Tämä tee ei missään nimessä kaipaa lisämakeutusta, se on miellyttävän makeaa jo itsessään. Minkäänlaista kitkeryyttä ei ole aistittavissa. Lehdet kestävät mainiosti useamman haudutuksen ja sopisivat ilmeisesti myös oivallisesti kiinalaistyyliseen gong fu -haudutukseen.

Onko kalliin hintansa arvoinen? Minusta on ja voisin ostaa toistekin, vaikka ehkä ennemmin kokeilisin jonkun toisen maahantuojan *Long Jingiä* kuin ostaisin tätä. Juuri nyt kiinalaiset teet ovat omalta osaltani vähän pannassa muutenkin osana kiinalaisten tuotteiden boikottia Kiinan onnettoman ihmisoikeustilanteen vuoksi, mutta ehkäpä joskus taas kiinalaistakin teetä ostan, ja silloin joku *Long Jing* voi hyvinkin olla ostoslistalla.

Kiinalaisten laadukkaiden teelajien tapaan myös *Long Jing* sisältää runsaasti katekiinejä. Katekiinejä on kaikessa teessä, tuoren teenlehden kuivapainosta noin 25–40 % koostuu katekiineistä. Katekiinit ovat antioksidantteja ja vihreän teen katekiineilla on tutkimuksissa havaittu monenlaisia terveysvaikutuksia: säännöllinen teen juonti ehkäisee suun sairauksia ja suojaa ihoa auringonvalon vaikutuksilta. Katekiinit voivat suojata myös vaikuttaa syöpien kehitystä hidastavasti tai estävästi.

Asiasta kertoo lisää [Henri Tunturin kandidaatintutkielma *Vihreän teen katekiinit*](https://docplayer.fi/15054013-Vihrean-teen-katekiinit.html) ([vaihtoehtoinen osoite](http://www.kemia.ovh/ont/Tunturi_H_2015_kandidaatintutkielma.pdf)) vuodelta 2015.

Tämä on nimenomaan vihreän teen ominaisuus, sillä mustan teen valmistuksessa polyfenolioksidaasi hapettaa katekiinit muiksi flavonoideiksi, kuten teaflaviiniksi. Yksi vihreän teen vahvimmista terveysvaikuttajista on EGCG, epigallokatekiinigallaatti, jota ei esiinny mustassa teessä lainkaan yhtä paljon. *Long Jingin* pitäisi sisältää runsaasti katekiinejä ja olla siten terveysvaikutuksiltaan erityisen hyvä. Tiedäpä näistä: monet muutkin vihreät ja valkoiset teet ovat varmasti oivallisia (ja jotkut valkoiset teet kai vielä parempia kuin parhaatkin vihreät). Juo mitä juot; en murehtisi täsmällisistä terveysvaikutuksista niin paljon. Hyvää teenjuonti kuitenkin tekee.

![Dragon Well Long Jingin lehdet haudutuksen jälkeen](/images/dragon-well-long-jing-lehdet.jpg)
---
layout: layouts/post.njk
title: Ruanda Rukeri OP Organic
socialImage: /images/ruanda-rukeri-op-organic.jpg
date: 2021-05-12T05:19:10Z
tags:
  - musta
  - Ruanda
---
Take-T:n Ratinan liikkeessä poiketessani selailin läpi korin, jossa oli sekalaisia teepusseja. Nappasin matkaani [Ruanda Rukeri OP Organic -teetä](https://take-t.fi/products/ruanda-op-rukeri-organic), jossa mielenkiintoni herätti ensinnäkin tavanomaisesta poikkeava alkuperämaa, toisaalta edullinen hinta ja lopuksi kuvaus raikastavuudesta.

[Wollenhaupt-teevälittäjä](https://www.wollenhaupt.com/en/product/rwanda-op-rukeri-organic-tea-0040342/) osaa kertoa, että tämä tee on peräisin Sorwathen teetilalta, joka on Afrikan korkeimmalla kasvava teeviljelmä. Teehen käytetyistä pensaista suuri osa on kiinalaista alkuperää.

Toisaalla kerrotaan, että Rukeri on harvinainen poikkeus Afrikassa, sillä se on perinteisellä tavalla (*orthodox tea*) valmistettua, sen sijaan että se olisi tehty *CTC*-menetelmällä.

![Ruanda Rukeri OP Organic -teenlehtiä](/images/ruanda-rukeri-op-organic.jpg)

Raikasta teetä tämä onkin. Katsaus kuppiin parin minuutin haudutuksen jälkeen kertoo, miksi kiinalaiset kutsuvat mustaa teetä punaiseksi teeksi: tässä teessä on selvästi punertava väri. Maku on aika kepeä ja raikas. Makumaailmassa on kevyesti mausteisuutta ja jotain vähän ceylonilaista.

![Kupillinen Ruanda Rukeri OP Organic -teetä](/images/ruanda-rukeri-op-organic-kuppi.jpg)

Kun 100 grammaa maksaa vain 5,30 €, puhutaan hyvin kohtuullisen hintaisesta teestä, etenkin kun kyse on luomulaadusta. Mustalle teelle on toki runsaasti tarjontaa, joten saapa nähdä, päätyykö tätä toistekin ostoskoriin, mutta miksei, miksei – kyllä tämä ihan kelpo vaihtoehto vaikkapa edulliselle ceylonilaisteelle on, tässä hintaluokassa Rukeri on oikein nappivalinta.

![Käytettyjä Ruanda Rukeri OP Organic -lehtiä](/images/ruanda-rukeri-op-organic-lehdet.jpg)
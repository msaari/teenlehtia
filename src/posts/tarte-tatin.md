---
layout: layouts/post.njk
title: Tarte Tatin
socialImage: /images/tartetatin.jpg
date: 2020-10-14T05:52:58Z
tags:
  - vihreä
  - valkoinen
  - oolong
  - maustettu
---
Tähän asti olen kirjoittanut yksinomaan maustamattomista, mutta juon minä maustettuakin teetä, lähes joka päivä. Aamulla keitän itselleni ja lapsille kannullisen teetä, tavallisesti maustettua mustaa, ja muulloinkin saatan valita jonkun maustetun teen, vaikka enimmäksen maustamatonta suosinkin.

Tämä Take-T:n valikoimista löytyvä *[Tarte Tatin](https://take-t.fi/products/tarte-tatin)* on yksi suosikeistani, mitä maustettuun teehen tulee. Se on erikoinen sekoitus oolongia, valkoista ja vihreää teetä. Ranskalaiselta omenapiirakalta nimensä saanut tee sisältää lisäksi omenan paloja, mantelilastuja ja aromia.

Sen tarkemmin ei erotella, minkälaista teetä tässä on; edullisesta hinnasta (5,30 € / 100 g) voi päätellä jotain, mutta on tämä nyt ainakin ilahduttavan näköistä, sen verran monta erilaista sorttia lehtiä tästä löytyy:

![Tarte Tatin -teetä](/images/tartetatin.jpg)

Itse tee on väriltään kauniin punertavankeltaista ja vastaa sikäli odotuksia. Oolongia tässä on eniten, sitten valkoista, ja siihen suuntaan värimaailmakin viittaa. Maku on ennen kaikkea erinomaisen kohdallaan: 80 °C ja 2 minuutin haudutuksella tulee pehmeää, lempeää ja omenaista teetä. Pieniin herkutteluhetkiin tämä on mitä maukkain valinta kaikessa omenaisuudessaan.

En ole kokeillut, miten tämä kestää uudelleenhaudutusta. Teenlehdet varmasti kestävätkin, vaan miten mahtaa olla hedelmänpalojen laita? Kai niistäkin makua irtoaisi toiseenkin kupilliseen.

![Tarte Tatin -teetä kupissa](/images/tartetatin-kuppi.jpg)

*Tarte Tatin* onkin päässyt teekokoelmani peruskalustoon. Tätä on melkein aina saatavilla ja jos pussi tyhjenee, uusi lähtee tilaukseen piakkoin suurella todennäköisyydellä. Juuri muita maustettuja valkoisia tai vihreitä teitä en sitten juokaan, oolongeista nyt puhumattakaan, muuten maustetut teet ovat minulle pääasiassa mustia. Niistä tässä yhteydessä on syytä mainita Take-T:n *[Apple Pie](https://take-t.fi/products/apple-pie)*, joka on tämän *Tarte Tatinin* musta sisar, jossa on tosin mantelin ja omenan lisäksi vielä viinirypäleitä (jotka tosin käytännössä ovat lähempänä rusinoita).

Loppuun vielä ainoa osaamani ranskankielinen vitsi, oikea *blague de papa*. Mitä Darth Vader kävi ostamassa ranskalaisesta *boulangeriesta*? No tietysti kolme leipää ja kaksi tarte Tatinia eli *pain, pain, pain, tarte Tatin, tarte Tatin*...

![Käytettyjä Tarte Tatin -teelehtiä](/images/tartetatin-lehdet.jpg)
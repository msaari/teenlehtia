---
layout: layouts/post.njk
title: Miyazaki Sencha
socialImage: /images/miyazaki-sencha.jpg
date: 2021-08-11T06:38:07Z
tags:
  - vihreä
  - sencha
  - Japani
---
Miyazakista tulee suomalaisille varmaan ensisijaisesti mieleen elokuvaohjaaja *Hayao Miyazaki*. Miyazaki on kuitenkin myös prefektuuri Japanin eteläosissa Kyushun saarella. Sieltä tulee tämä Teemaan valikoimista löytyvä *[Miyazaki Sencha](https://teemaa.fi/p37479/miyazaki-sencha)*.

Tämä *sencha* on *chuumushia* (中蒸し) eli keskimääräisesti höyrytettyä eli noin 40–60 sekuntia. Mitä enemmän teetä höyrytetään, sitä makeampaa ja intensiivisempää sen pitäisi olla. Tämä tee onkin keltaisempaa kuin syvähöyrytetyt *fukamushit*. Kevyesti höyrytettyä *asamushia* en olekaan vielä maistanut.

Lajikkeeltaan tämä tee on *yabukitaa*, joka on Japanin yleisin *sencha*-lajike.

![Miyazaki Sencha -lehtiä](/images/miyazaki-sencha.jpg)

Hyvältä tämä tee lehtinä näyttää. Teenlehdillä on voimakas yrttinen aromi, joka tuo mieleen lakritsin. Maussa tätä ei niin tunne. Teemaa kuvailee teetä aromaattiseksi, makeaksi ja kevyeksi. Kuvauksesta ei ole valittamista, maukas *sencha* tämä on. Tein kupillisen 70 °C lämpötilassa 90 sekunnin haudutuksela.

Kuppiin pääsi siivilän läpi melko lailla teetä – vähän on siis pientä silppua teenlehdissä mukana. Kokeilin eri siivilää kuin tavallisesti, koska yleensä käyttämäni siivilä on ollut vähän vaikeuksissa tämän *senchan* myöhempien haudutusten kanssa. On vaikea tehdä 30 sekunnin haudutus, kun vedellä kestää pari minuuttia tihkua turvonneiden teenlehtien ja siivilän lävitse!

Tällä siivilällä toinen haudutus onnistui paremmin ja tuotti vähän vihreämmän kupillisen, ei sellaista syvää vihreää kuin *fukamushi*, mutta oikein maukasta tavaraa toinenkin kupillinen on.

![Kupillinen Miyazaki Sencha -teetä](/images/miyazaki-sencha-kuppi.jpg)

50 gramman pussi maksaa 9 euroa, eli 100 gramman hinta jää vähän alle 20 euron. Ei halpaa, ei erityisen kallistakaan.

Hyvä *sencha*, voisin ostaa toistekin.

![Käytettyjä Miyazaki Sencha -lehtiä](/images/miyazaki-sencha-lehdet.jpg)
---
layout: layouts/post.njk
title: Tansania Usambara Oolong
socialImage: /images/tansania-usambara-oolong.jpg
date: 2021-02-02T06:25:37Z
tags:
  - oolong
  - Tansania
---
Jos [kenialainen valkoinen tee](/posts/kenia-pau-mu-tan/) kiinnosti, niin kiinnostaa kyllä tansanialainen oolongkin! Take-T:n valikoimista löytyvä *[Tansania Usambara Oolong](https://take-t.fi/products/tansania-usambra-oolong)* kasvaa jossain Kilimanjaron tuntumissa, missä on ilmeisesti oikein oivalliset olosuhteet teenviljelyyn. Tansania ei ole Kenian veroinen teentuottajamaa, mutta Afrikan ahkerimpiin teentuottajiin sekin kuuluu.

Koillis-Tansaniasta löytyy [Usambaran vuorialue](https://fi.wikipedia.org/wiki/Usambara). Seudulta on kotoisin saintpaulian kantamuoto. Usambaralla ei kuitenkaan ole mitään tekemistä Kilimanjaron kanssa, joten mistä nimi sitten tulee, vai viljelläänkö tätä ensinkään Kilimanjarolla? En tiedä.

Erään toisen teekaupan mukaan tämä tee onkin peräisin Usambarasta, mutta samainen teekauppa väittää teen tulevan Usambara-vuorten itäpuolelta, Kilimanjaron pohjoispuolelta, kun Usambara-vuoret ovat itse asiassa paljon Kilimanjaron eteläpuolella, joten ota näistä nyt selvää. Tämä kuvastaa kyllä hyvin teekaupoille tavanomaista epämääräisyyttä.

Se on kuitenkin varmaa, että Tansaniassa joku jossain oolongia viljelee, ja tansanialaista oolongia on minunkin kupissani nyt.

![Tansania Usambara Oolong -teenlehtiä](/images/tansania-usambara-oolong.jpg)

Oolongin näköistä teetä, estetiikka kunnossa, tässä on isot, kauniit lehdet. Tämä soveltuu oivallisesti teekannuuni, siivilästä ei pääse läpi juurikaan lehtisilppua. Itse juoma on kauniin ruskehtavaa, samoin kuin lehdet. Maussa on oolongin paahteisuutta, se on selvästi oolongmainen, mutta melko kepeä, ei tämä mikään hirveän raskas tee ole.

Jos muihin oolongeihin vertailen, niin tämä on lähempänä [Fancy Kingiä](/posts/formosa-oolong-fancy-king/) kuin [Jade Dong Dingiä](/posts/formosa-jade-dong-ding/). Oikein maukasta ja kestää mukavasti haudutuksia, samoista lehdistä tulee ainakin kolme hyvää haudutusta. Sopii hienosti myös ruokajuomaksi.

![Kupillinen Tansania Usambara Oolong -teetä](/images/tansania-usambara-oolong-kuppi.jpg)

Voisin siis mielelläni ostaa toistekin. Hintaa tällä tansanialaisella erikoisuudella on jonkun verran, 13,50 € sadalta grammalta, joten ihan ei ole halvinta juomaa – samaa hintaluokkaa siis kuin Jade Dong Ding ja puolet siitä mitä Fancy King. Ottaisin siis selvästi mieluummin tätä kuin Fancy Kingiä: maku on näppituntumalta yhtä hyvä ja hinta vain puolet.

![Käytettyjä Tansania Usambara Oolong -lehtiä](/images/tansania-usambara-oolong-lehdet.jpg)
---
layout: layouts/post.njk
title: Tamaryokucha Sonogi Nagomi Single Origin
socialImage: /images/tamaryokucha-sonogi-nagomi-single-origin.jpg
date: 2020-11-25T11:02:09Z
tags:
  - vihreä
  - tamaryokucha
  - Japani
---
Take-T:n myymä *[Tamaryokucha Sonogi Nagomi Single Origin](https://take-t.fi/products/tamaryokucha-sonogi-nagomi-single-origin)* on japanilainen *tamaryokucha*-tee. Ei siis *senchaa*, vaikka siltä näyttääkin. Nimi *tamaryokucha* (玉緑茶) tarkoittaa "rullattua vihreää teetä". Tästä on kaksi päälajia, *guricha* ("kiharainen") ja *kamairi*. Käytännössä valtaosa *tamaryokuchana* myytävästä teestä on *gurichaa*, joka on höyryttämällä kuivattua ja koneellisesti rullattua teetä. Rullausprosessista jätetään kuitenkin viimeinen vaihe tekemättä, jolloin tuloksena on suorien sijasta kaarevia teenlehtiä.

Sonogi puolestaan on teentuotantoalue Kyushun saarella Japanissa. *Tamaryokucha* onkin hyvin suosittua nimenomaan Kyushulla. *Nagomi* puolestaan tarkoittaa rauhoittumista tai rentoutumista (maailmalla on aika monta sen nimistä kylpylää tai japanilaista ravintolaa). Tämä tee tulee yhdeltä tuottajalta ja on sekoitus kahta eri lajiketta, makeampaa Saemidoria ja täyteläisempää Yabukitaa.

![Tamaryokucha Sonogi Nagomi Single Origin -lehtiä](/images/tamaryokucha-sonogi-nagomi-single-origin.jpg)

Äkkiseltään tätä luulisi tavalliseksi *senchaksi*, lehdet ovat samalla tavalla tummanvihreitä ja hyvin pieneksi rullattuja. Lähemmällä tarkastelulla lehtien joukosta löytyy paljon kaarevia lehtiä.

Haudutettuna (70 °C, minuutti) tee on hyvin vaaleaa, lähes väritöntä. Kuten toisessa Yabukita-teessä, *[Shincha Kabuse Yabukitassa](/posts/shincha-kabuse-yabukita-2020/)*, kaunis vihreä sävy löytyy vasta toisella haudutuksella (70 °C, 30 sekuntia). Maku on kuitenkin kohdallaan, eikä kaukana *senchasta*. Tee on maultaan mietoa ja vihannesmaista, siinä on kenties hieman kukkakaalin sävyjä.

![Kupillinen Tamaryokucha Sonogi Nagomi Single Origin -teetä](/images/tamaryokucha-sonogi-nagomi-single-origin-kuppi.jpg)

52 euroa sadalta grammalta on melko tiukka hinta teelle. Ollaan siis vankasti snobbailun ja hifismin äärellä. Tästä on syytä nauttia perusteellisesti ja monin haudutuksin.

Tämä *tamaryokucha* taitaa kuitenkin jäädä minun osaltani kertamaistiaiseksi: onhan tämä hyvää, mutta moninkertaisesti tavallista *senchaa* parempaa? No ei, ei varsinaisesti.

![Käytettyjä Tamaryokucha Sonogi Nagomi Single Origin -lehtiä](/images/tamaryokucha-sonogi-nagomi-single-origin-lehdet.jpg)
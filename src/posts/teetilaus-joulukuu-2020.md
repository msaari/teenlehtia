---
layout: layouts/post.njk
title: Teetilaus joulukuussa 2020
date: 2020-12-15T04:13:38Z
socialImage: /images/teetilaus2.jpg
tags:
  - tilaus
---
Taas oli aika laittaa tilausta vetämään Take-T:n suuntaan, aamiaisteen kulutus on kovaa ja perusvalikoima kaipasi täydennystä. Siinä sivussa oli sitten taas sopiva hetki kokeilla jotain uutta ja mielenkiintoista. 50 € tilaukseen mahtui tällä kertaa paljon kiinnostavia teelaatuja, kun jätti ne kaikista kalleimmat väliin.

Aamiaisteeosastolta siis täydennyksenä sadan gramman pussit *[Apple Pietä](/posts/apple-pie/)* ja *[Rhubarb Creamia](https://take-t.fi/products/rhubarb-cream)* ja lisäksi uutena tuttavuutena *[Strawberry Creamia](https://take-t.fi/products/strawberry-cream)*. Tämä viimeinen oli täsmähankinta tyttäreni mielessäni ja siinä oli kyllä onnistunut. Tuoksu on tavattoman makean mansikkainen, maku onneksi vähän vähemmän. Oikein hyvä perusmaustettu tee, tätä olen joskus kahvilassa juonut, mutta kotiin en ollut aiemmin ostanut.

Vanhoista tuttavuuksista tilasin vielä sadan gramman pussin *[Vietnam Silver Snake Organicia](https://take-t.fi/products/vietnam-silver-snake-organic)*, joka on oivallinen vietnamilainen luomutee. Vaikka kyse on oikein mainiosta, kauniista ja vielä luomutuotantoa olevasta vihreästä teestä, tee maksaa reilut kahdeksan euroa sadalta grammalta – ei hinta eikä mikään näin hyvästä teestä.

Sitten päästään kokeiluosastolle, jossa on sekä tutumpia kuvioita että kevyttä epätavallista teemaa. Jos aloitetaan epätavallisesta, niin Keniahan on tunnettu teentuotantomaa ja yksi maailman johtavista teentuottajista. Kenian teetuotanto on kuitenkin pääasiassa erilaisiin teesekoituksiin menevää mustaa perusteetä. Siksi pitikin tilata *[Kenia Pau Mu Tania](https://take-t.fi/products/kenia-pau-mu-tan)* eli kenialaista valkoista teetä! Kiinalaisesta *bai mu danista* eli valkoisesta pionista on hyviä kokemuksia, joten pitihän tämä kenialainen versiokin testata. Ehdin jo maistaa ja toimiihän tämä.

Tansania on Kenian naapurimaa ja epäilemättä tarjoaa teentuotannolle oivia tilaisuuksia. Vuonna 2018 Tansania oli Afrikan viidenneksi suurin teentuottaja (Kenia on ykkönen ja tuottaa enemmän kuin kaikki muut Afrikan maat yhteensä, sitten tulevat Uganda, Burundi, Malawi ja Tansania) ja tuottaa pääasiassa bulkkiteetä. Nähtävästi Kilimanjaron rinteillä kasvaa kuitenkin myös oolongia. *[Tansania Usambara Oolong](https://take-t.fi/products/tansania-usambra-oolong)* piti ehdottomasti kokeilla.

Vietnam ei ole teentuottajamaana harvinaisuus, mutta sieltäkään oolong ei tule ensimmäisenä mieleen. *[Oolong Vietnam Four Seasons](https://take-t.fi/products/oolong-vietnam-four-seasons)* kasvaa taiwanilaista alkuperää olevissa pensaissa, eli alkuperä on sikäli kunnossa. Kokeilemme mielenkiinnolla.

Koska tämä oli tällainen nurinkurintilaus, Taiwanista ei sitten missään nimessä oteta oolongia, vaan *[Formosa Wen Sen Pouchong](https://take-t.fi/products/formosa-wen-shen-pouchong)*. *Pouchong* on hyvin kevyesti hapetettua vihreää teetä – käytännössä siis kepeää oolongia. Valmistusprosessi on sellainen, että tee tehdään noin 24 tunnin sisällä poiminnasta valmiiksi. [Teasnob-blogissa on aiheesta kuvaus](http://teasnob.de/understanding-taiwanese-oolong-tea-bao-zhong-baozhong-pouchong).

Lopulta vielä turvallisemmalta osastolta *sencha*-tutkailu jatkuu suurilehtisen *[Japan Sencha Kakegawan](https://take-t.fi/products/japan-sencha-kakegawa)* ja hienostuneen *[Shizuoka Fukamushi Sencha Tokujon](https://take-t.fi/products/shizuoka-fukamushi-sencha-tokujo)* parissa. *Kakegawan* ehdin jo maistella kelpoisaksi ja *[Shizuoka Fukamushi Sencha Kura](/posts/shizuoka-fukamushi-sencha-kura/)* on sen verran hyvää, että *Tokujon* suhteen odotukset ovat korkealla.

Puhdistin vedenkeittimenkin sitruunahapolla taas kirkkaaksi, joten nyt kelpaa taas keitellä.

![Teetilaus](/images/teetilaus2.jpg)
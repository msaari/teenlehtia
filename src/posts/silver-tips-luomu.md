---
layout: layouts/post.njk
title: Silver Tips luomu
socialImage: /images/silver-tips-luomu.jpg
date: 2021-11-03T09:11:32Z
tags:
  - valkoinen
  - Nepal
---
Minun ei ollut varsinaisesti tarkoitus ostaa nyt uutta teetä, mutta Teemaalla oli tarjous, jossa myytiin nepalilaista teetä alehintaan. Nappasin sitten melkein koko sarjan, koska nepalilaisesta teestä on hyviä kokemuksia. Ensin testiin pääsi *[Silver Tips luomu](https://teemaa.fi/p38043/silver-tips-luomu)*, valkoinen tee.

Teen alkuperä on Sundarpani, joka onkin aikaisemmin tuttu. Luonteva vertailukohta tälle teelle onkin *[Nepal Sundarpani White Dragon](/posts/nepal-sundarpani-white-dragon/)*, toinen sundarpanilainen valkoinen tee. Tämä on enemmän hentoa kärkisilmua kuin *White Dragon*, jossa on isompia lehtiä.

Kuten kuvasta näkyy, nämä teenlehdet ovat melkoisia neulasia.

![Silver Tips luomu -teenlehtiä](/images/silver-tips-luomu.jpg)

Kärkilehtiteeksi sanoisin tämän olevan aika vankkaakin tavaraa. *White Dragonille* ominaista mausteisuutta tästä ei löydy, maku on aika pehmeä. Suutuntuma on tukeva.

Ohjeet antavat valkoiselle teelle hivenen yllättävän suosituksen 90–100 °C haudutuslämpötilasta ja kolmen minuutin haudutuksesta, mutta 90 °C vedellä tästä tulee kyllä oikein hyvä ja viehättävä keltainen kupillinen.

Lehdistä saa mainiosti useamman haudutuksen ja vielä kolmannella kerralla tee oli oikein maukasta.

![Kupillinen Silver Tips luomu -teetä](/images/silver-tips-luomu-kuppi.jpg)

50 gramman pussi maksaa normaalisti 8 euroa, itse ostin 30% alennuksesta. Hinta on valkoiseksi luomuteeksi ihan säädyllinen, ei suurempaa valittamista siitä.

Teessä ei myöskään ole mitään vikaa, mutta taitaapa silti jäädä kertakokeiluksi. *White Dragonia* olen ostanut toistekin, siinä on enemmän luonnetta.

![Käytettyjä Silver Tips luomu -lehtiä](/images/silver-tips-luomu-lehdet.jpg)

---
layout: layouts/post.njk
title: Organic Premium Sencha Midori no Kaori
socialImage: /images/organic-premium-sencha-midori-no-kaori.jpg
date: 2020-11-11T13:18:36Z
tags:
  - vihreä
  - sencha
  - Japani
---
Take-T:n valikoimista löytyvä *[Organic Premium Sencha Midori no Kaori](https://take-t.fi/products/organic-premium-sencha-midori-no-kaori)* on japanilainen *sencha*, joka on kotoisin Ujista. [Uji](https://fi.wikipedia.org/wiki/Uji) on kaupunki Hōnshun saarella, Kioton lähistöllä. Alue on tunnettu korkealaatuisesta teestään jo [Muromachi-kaudelta](https://fi.wikipedia.org/wiki/Muromachi-kausi) eli jostain 1300–1400-luvuilta.

*Midori no Kaori*, 緑の香り, on Japania ja tarkoittaa "vihreää aromia". Muuten tästä ei ole tarkempaa tietoa tuottajasta, mutta nimi sentään kertoo, että kyse on luomutuotannosta. Mahdollisesti tuottaja on Sugimoto ja mahdollisesti kyse voi olla Fuji Midori -lajikkeesta tehdystä teestä, mutta arvailuksi menee, koska mitään näistä tiedoista ei kauppa kerro.

![Organic Premium Sencha Midori no Kaori -lehtiä](/images/organic-premium-sencha-midori-no-kaori.jpg)

Teenlehdet näyttävät *senchalta*, mutta ihan pienintä silppua tämä ei ole, vaan lehdet ovat vähän keskimääräistä pidempiä. Väri on melko tumma. Varsinkin haudutetuista lehdistä näkyy, että lehdet ovat varsin isoja, haudutetut lehdet eivät ole sellaista tasaista puuroa kuin joissain *senchoissa*.

Haudutuslämpötilaksi suositellaan Take-T:n ohjeissa 60–70 °C ja ajaksi minuutti. Vähän jäähtyneellä 70-asteisella vedellä tulee minuutissa kelpo haudutus, ensimmäinen kupillinen on sävyltään varsin keltainen, vihreää väriä on vähänlaisesti. Toinen haudutus (noin puoli minuuttia) tuo vähän vihreyttä sävyyn, mutta tee on edelleen vahvasti keltaista.

![Kupillinen Organic Premium Sencha Midori no Kaori -teetä](/images/organic-premium-sencha-midori-no-kaori-kuppi.jpg)

Luomu ja "premium" näkyvät toki hinnassa. 29 € sadalta grammalta on aika kova hinta. Saako sille vastinetta? Tässä kohtaa täytynee sanoa, että ei – jostain syystä tämä nimenomainen *sencha* ei minulle maistu samalla tavalla kuin jotkut toiset. En osaa eritellä, mikä maussa tökkii, mutta puhuttaessa laadukkaasta *senchasta*, omaan makuuni sopivat paremmin varjostetut teet.

Ei tämäkään huonoa ole, missään nimessä, ja juohan tätä hyvillä mielin. Kuitenkin jos kysyn itseltäni, onko tämä 29 € arvoista, vastaus taitaa olla "ei". Halvempi *[Shizuoka Fukamushi](/posts/shizuoka-fukamushi-sencha-kura/)* on mieluisampaa, noista kalliimmista sitten puhumattakaan.

![Käytettyjä Organic Premium Sencha Midori no Kaori -lehtiä](/images/organic-premium-sencha-midori-no-kaori-lehdet.jpg)
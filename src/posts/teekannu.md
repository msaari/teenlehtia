---
layout: layouts/post.njk
title: Lasinen teekannu
date: 2021-01-06T11:33:14Z
socialImage: /images/teekannu.jpg
tags:
  - tarvikkeet
---
Teenjuonti on välinevaatimuksiltaan vaivatonta puuhaa. Pidän välttämättömänä vain vedenkeitintä, josta saa suoraan eri lämpötiloja, muuten muun kuin mustan teen juominen on tarpeettoman vaivalloista. Minulle olennaista on myös sisukseltaan valkoinen kuppi, jotta teen väri erottuu. Joku hyvä teesiivilä, joka on helppo puhdistaa (jotkut metalliset ovat piinallisia teenlehtivankiloita). Siinäpä se.

Halusin kuitenkin vähän hifistellä, joten päätin hankkia lasisen haudutuskannun. Vedenkeittimeni on lasinen, joten siitäkin teen väri näkyy, mutta teenlehdet eivät saa olla vapaasti. Halusin kannun, jossa olisi sisäänrakennettu siivilä nokassa, jotta kannun sisällä ei tarvitse käyttää erillistä siivilää, joka vangitsee teenlehdet sisäänsä.

Tällaista ei sitten ollutkaan ihan helppo löytää. Take-T tarjosi vain kannuja, joissa on perinteinen metallisiivilä sisällä, mutta se ei palvele tarkoitusta. Kahvikauppa Cremasta löytyi lopulta japanilainen [Hario Asian Teapot](https://www.crema.fi/fi/products/hario/asian-teapot-round/2317), pyöreämuotoinen lasinen teekannu, jossa on siivilä nokassa.

![Teekannu](/images/teekannu.jpg)

Kannu on ennen kaikkea pieni. Olisihan se 180 ml koosta voinut olla pääteltävissä, mutta hätkähdytti silti, miten pieni tämä on. Tästä saa yhden pienen kupillisen, mikä riittää – tämä soveltuukin mainiosti teelaaduille, joista kannattaa mieluummin tehdä monta pientä haudutusta kuin yksi iso.

Olen onnellinen tästä. Nyt voin katsella, miten teenlehdet avautuvat, kelluvat, vajoavat ja liikkuvat. Parhaimmillaan tämä on *[Ding Dongin](/posts/formosa-jade-dong-ding/)* kaltaisten teen kanssa: on maagista, miten rullalle käärityt isot teenlehdet avautuvat ja täyttävät kannun. Isot lehdet toimivat siivilänkin kanssa paremmin, se ei ihan pienimpiä lehtiä saa napattua.

Voi tällä silti japanilaista teetä juoda, ilman että lehdet holahtavat suoraan siivilän läpi. *[Tamaryokucha](/posts/tamaryokucha-sonogi-nagomi-single-origin/)* oli ehkä vähän liian pientä silppua ja isommat lehdet toimivat selvästi paremmin. [Kuvasin Kabusecha-haudutuksesta videon](https://www.youtube.com/watch?v=PRqo7ZgjgII).
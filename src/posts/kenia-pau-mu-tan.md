---
layout: layouts/post.njk
title: Kenia Pau Mu Tan
socialImage: /images/kenia-pau-mu-tan.jpg
date: 2021-01-18T13:23:53Z
tags:
  - valkoinen
  - Kenia
---
Kenia on maailman teentuotannon suurmaita, edelle menevät vain Kiina ja Intia. Harvemmin tulee kuitenkin juotua varta vasten kenialaista teetä ja maan teentuotanto meneekin pääasiassa mustien teesekoitusten pohjaksi.

Siksi kiinnostikin, kun Take-T:n valikoimista löytyi *[Kenia Pau Mu Tan](https://take-t.fi/products/kenia-pau-mu-tan)*, eli valkoista teetä kenialaisittain. Nimi viittaa kiinalaisen *Bai Mudanin* eli "valkoisen pionin" suuntaan: sehän on yksi legendaarisimmista valkoisista teelaaduista. Tämä lienee sitten siitä joku kenialainen tulkinta.

Take-T ei tavalliseen tapaansa kerro tuotteesta oikein mitään, mutta eBaysta löytyi toinen myyjä, joka kertoi teen tulevan Changoin teetilalta.

![Kenia Pau Mu Tan -teenlehtiä](/images/kenia-pau-mu-tan.jpg)

Lehdet ovat melko pientä silppua ja vähän epämääräisen ruskeita. Tässä vaiheessa esteettinen elämys ei ole huikea, eikä tämä varsinaisesti valkoiselta teeltä näytä. Lehtien tuoksu on kuitenkin hyvä ja kun hauduttaa ohjeiden mukaan noin 70 asteessa vajaat pari minuuttia, tulos on hauskasti vähän kultaroosan suuntainen kupillinen.

Makua kuvaillaan miedoksi ja makeahkoksi. Pitää paikkansa: vahvan makuista tämä ei missään nimessä ole, ei tosin niin mietoa kuin hennoimmat valkoiset teet. Maku kestää hyvin käyttämisen ruokajuomana. Olen juonut tätä usein niin, että ensimmäisen kupillisen teen lounaalle ruokajuomaksi ja haudutan iltapäivän mittaan pari kupillista vielä samoista lehdistä. Maku kestää ainakin kolme haudutusta.

![Kupillinen Kenia Pau Mu Tan -teetä](/images/kenia-pau-mu-tan-kuppi.jpg)

Voisin hyvinkin nähdä ostavani tätä toistekin. 100 grammaa maksaa vain 8,30 €, mikä ei ole erityisen kiperä hinta, etenkin kun tee kestää helposti useamman haudutuksen. Kannattaa siis kokeilla, jos haluaa kokeilla vähän eksoottisempaa, mutta silti kohtuullisen hintaista valkoista teetä.

![Käytettyjä Kenia Pau Mu Tan -lehtiä](/images/kenia-pau-mu-tan-lehdet.jpg)

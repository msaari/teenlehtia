---
layout: layouts/post.njk
title: Nepal Koocu Sakhejung Golden Tea Organic
socialImage: /images/nepal-koocu-sakhejung-golden-tea-organic.jpg
date: 2020-10-06T06:21:52Z
tags:
  - musta
  - Nepal
---
Take-T:n valikoimista löytyvä *[Nepal Koocu Sakhejung Golden Tea Organic](https://take-t.fi/products/nepal-koocu-sakhejung-golden-tea-organic)* on tällä hetkellä ykkössuosikkini maustamattoman mustan teen joukosta. Se on kallista (23 € / 100 g), mutta hintansa arvoista: se on todellinen makuelämys.

Nimi on kerrankin selkeä ja informatiivinen. Se ei teen kohdalla koskaan ole itsestään selvää. Tässä tapauksessa ei tarvitse ihmetellä. Nepal viittaa teen kotimaahan ja KOOCU on lyhenne sanoista *Kanchanjungha Organic Orthodox Chiya Udhyog*, joka on nepalilainen luomuteetä valmistava naisten johtama yhtiö. [Sakhejung](https://goo.gl/maps/74iZYc3pzXSXBxGg7) taas on kylä Nepalin itäosissa ja kertoo, mistä tee tulee. Golden viittaa kullankeltaisiin teelehtiin.

Nepal on osoittautunut mielenkiintoiseksi teentuotantoalueeksi. Sakhejung sijaitsee maan itäosissa, noin sadan kilometrin päässä Darjeelingista, eli kaikinpuolin erinomaisilla teenkasvatusalueilla ollaan.

![Kultaisia teenlehtiä](/images/nepal-koocu-sakhejung-golden-tea-organic.jpg)

Tämä on kaunista teetä. Katsokaa nyt noita lehtiä: suurikokoisia, käppyräisiä, joukossa paljon keltaisia kärkilehtiä. Ihastuttavaa! Haudutuksen jälkeen lehdet avautuvat ja niiden koko käy paremmin ilmi. Tämä tee ei ole mitään pientä hakkelusta, vaan lehdet ovat ehjiä ja suurikokoisia.

Haudutettuna tee on myös viehättävää. Ei ihme, että kiinalaiset sanovat mustaa teetä punaiseksi, koska onhan tämä kauniin punertavan sävyistä. Tee ei ole erityisen vahvaa, vaan aika lempeän ja pehmeän makuista. Hunajaisuutta on aistittavissa. Maku on yksinkertaisesti upea ja sopii hyvin teenjuojille, jotka eivät kaipaa teeltään vahvaa ja voimakasta makua. Itse pidän paljon vihreästä ja valkoisesta teesta ja ehkä juuri siksi pidän tätä parhaana mustana teenä.

![Kupillinen teetä](/images/nepal-koocu-sakhejung-golden-tea-organic-kuppi.jpg)

Nepal lienee sen verran pieni tekijä teemarkkinoilla, ettei sieltä tylsää bulkkitavaraa juuri Suomeen tuoda. Ainakin tähän asti kaikki maistamani nepalilaiset teet ovat olleet maukkaita ja mielenkiintoisia. Tämäkin on oivallinen löytö Take-T:ltä: eettisesti tuotettua, naisia reilusti työllistävää ja erinomaisen hyvää. Tällaista toimintaa on helppo arvostaa ja kiittää ostamalla.

Jos hinta hirvittää, jonkin verran edullisempi vaihtoehto on *[Nepal Jun Chiyabari SF Handrolled Tips Organic](https://take-t.fi/products/nepal-jun-chiyabari-sf-handrolled-tips-organic)*. Ei hullumpi tämäkään ja hinta "vain" 14,90 € / 100 g. Hunajaisuuden ja pehmeiden mustien teelaatujen ystävien kannattaa myös kokeilla taiwanilaista heinäsirkkojen syömää *[Formosa Honey Blackia](https://take-t.fi/products/formosa-honey-black)*, joka tosin on vielä kalliimpaa kuin tämä kultainen.

![Auenneet lehdet](/images/nepal-koocu-sakhejung-golden-tea-organic-lehdet.jpg)

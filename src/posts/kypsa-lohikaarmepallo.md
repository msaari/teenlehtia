---
layout: layouts/post.njk
title: Kypsä lohikäärmepallo 2019
socialImage: /images/kypsa-lohikaarmepallo.jpg
date: 2021-03-28T04:28:51Z
tags:
  - pu'er
  - Kiina
---
[Teemaa-kauppa](https://teemaa.fi/) osui silmiin Instagramista ja kun sorruin tilaamaan mainoksen *banchaa*, katselin kaupasta mukaan muutakin. Pu’er-teetä on pitänyt testata jo pitkään ja löysin nämä lohikäärmepallot eli yksittäispakatut kerta-annospallerot pu'er-teetä. Sehän vaikutti oikein kelpo tavalta testata uudenlaista teetä, ilman että tarvitsee ostaa isoa ja kallista teekakkua.

![Kypsä lohikäärmepallo kääreessään](/images/kypsa-lohikaarmepallo-kaare.jpg)

Pu'er (myös pu-erh tai Pu Ehr, kiinaksi 普洱茶) on teelajike, joka on kotoisin Yunnanin maakunnasta, mistä teepensaatkin alunperin ovat peräisin. Pu'er on vihreää teetä – vaikka ei välttämättä uskoisi – sillä sitä ei ole hapetettu lainkaan. Sen sijaan se fermentoidaan. Raaka pu'er eli *sheng pu'er* höyrytetään, tiivistetään kakuiksi, kuivataan ja varastoidaan sitten jopa vuosikymmeniksi. Sinä aikana bakteerit ja homeet fermentoivat teenlehtiä. (Mustan teen sanotaan joskus olevan fermentoitua, mutta se ei ole, vain hapetettua. Pu'er on ainoa oikeasti fermentoitu teelaji.)

Koska prosessi on hidas ja kestää mieluusti jopa 30 vuotta, 1970-luvulla kysynnän kasvaessa kehitettiin kypsä pu'er eli *shou pu'er*, jossa tuote valmistuu vain kuukausissa. Tämä nopeampi prosessi tuo tavaraa myyntiin huomattavasti ripeämmin.

![Kypsä lohikäärmepallo -teenlehtiä](/images/kypsa-lohikaarmepallo.jpg)

Tämä [Kypsä lohikäärmepallo 2019](https://teemaa.fi/p37401/kyps%C3%A4-lohik%C3%A4%C3%A4rmepallo-2019) on kypsää pu’eria, jolle Teemaa sanoo alkuperäksi "Bulang, Menghai, Yunnan". Bulangista ei ole hajua, Menghai sen sijaan viitannee [Menghain teetehtaaseen](https://teapedia.org/en/Menghai_Tea_Factory), joka on maailman tunnetuin pu'er-teen valmistaja ja *shou pu'erin* ensimmäisiä tuottajia sen jälkeen kun se Kunmingin teetehtaassa keksittiin.

Paperiin kääritty pallero on avattuna viehättävä ja ilo silmälle. Haudutin ensimmäisen kupillisen kolmessa minuutissa, toisen kupillisen ohjeiden mukaan viidessä, molemmat sadassa asteessa. Käytin isointa kuppiani, joka on kooltaan lähes suositeltu puoli litraa. Tuloksena oli jännittävä elämys.

![Kupillinen Kypsä lohikäärmepallo -teetä](/images/kypsa-lohikaarmepallo-kuppi-1.jpg)

Pu’er on todellakin tummaa teetä, etenkin toinen kupillinen oli erittäin tummaa tavaraa, kuin kokista tai kahvia. Haju oli melko tyrmäävä, ensivaikutelmaltaan aika kalaisa ja sitten täsmentyi vahvan navettaiseksi. Ei siis erityisen herkullista tai juomaan houkuttelevaa.

Maku oli onneksi hajua miedompi. "Tasainen, hiukan mineraalinen ja makea", kuvaa etiketti, mutta tiedäpä tuosta. Ainakin selvästi liian vahva ja tumma minun makuuni, joka on enemmän kallellaan kevyisiin vihreisiin ja vähän hapetettuihin oolongeihin. Joku [Dark Pearl](/posts/formosa-dark-pearl-oolong/) on tähän verrattuna vielä kesyä tavaraa.

![Toinen kupillinen Kypsä lohikäärmepallo -teetä](/images/kypsa-lohikaarmepallo-kuppi-2.jpg)

Ensikontakti oli siis tyrmäävä ja saa nyt toistaiseksi jäädä tähän – en säntää ostamaan lisää pu’eria. Tämä ei ole sitä, mitä teeltäni kaipaan. Minun makuuni uppoavat paremmin selvästi kevyemmät ja raikkaammat maut, näin tuhdit makuelämykset ovat liikaa. Pitäydyn jatkossakin miedomman vihreän teen parissa.

Mutta onpahan kokeiltu ja tämä yksittäinen lohikäärmepallo oli kyllä oivallinen tapa kokeilla, ei jää nyt isoa määrää epämiellyttävää teetä juotavaksi. Yksi lohikäärmepallero maksaa 1,50 euroa, mikä on hintana ihan ok tällaiselle erikoiselämykselle, etenkin kun haudutuksia tulee helposti useampi – tyydyin nyt kahteen, mutta useampaankin olisi varmasti riittänyt potkua. Ostamalla enemmän palleroita kerralla hintakin laskee, joten hinnasta pu'er-nautiskelu ei jää kiinni.

![Käytettyjä Kypsä lohikäärmepallo -lehtiä](/images/kypsa-lohikaarmepallo-lehdet.jpg)
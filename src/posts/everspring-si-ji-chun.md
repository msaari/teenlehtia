---
layout: layouts/post.njk
title: Everspring – Si Ji Chun
socialImage: /images/everspring-si-ji-chun.jpg
date: 2021-04-16T09:59:53Z
tags:
  - oolong
  - Taiwan
---
Kun tein tilausta Teemaasta, nappasin tietysti mukaan jonkun uuden *oolongin*. Miedosti hapetettu *oolong* on jokseenkin varma valinta, eikä tämäkään ollut pettymys. [Everspring – Si Ji Chun](https://teemaa.fi/p37121/everspring-si-ji-chun-2021-new-harvest) on palloksi rullattu ja miedosti hapetettu *oolong* Taiwanista. Kiinalainen nimi 四季春 eli *sì jì chūn* tarkoittaa neljää kevättä ja viittaa lajikkeen nopeaan kasvutahtiin, joka mahdollistaa useita satoja vuodessa.

Kirjoittaessani tätä huhtikuussa 2021 Teemaassa on jo myynnissä vuoden 2021 uutta satoa. Hyvin nopeaa toimintaa siis! Oma ostokseni maaliskuussa taisi kuitenkin olla viimevuotista satoa.

![Everspring – Si Ji Chun -teenlehtiä](/images/everspring-si-ji-chun.jpg)

Mitäpä tässä: tämä on *oolongia*, tosiaan, ja mietoa sellaista. Väri on vähän haalea keltainen, maku tunnistettavasti *oolong* ja mukavan raikas ja kepeä. Oikein kelpo tee näin kevätaikaan juotavaksi, mutta toimii toisaalta monen eri ruoan kanssa ruokajuomana.

Haudutusohjeiksi annetaan 90-100 °C ja 1,5–3 minuuttia. Olen hauduttanut 90 °C vedessä sen kolmisen minuuttia kuppia kohden ja hyvää tulee. Tästä tulee aivan vaivatta monta hyvää haudutusta, kuten *oolongeilla* toki on tapana.

![Kupillinen Everspring – Si Ji Chun -teetä](/images/everspring-si-ji-chun-kuppi.jpg)

Hinta on aivan säällinen. 50 gramman pussi maksaa 8,50 €, eli 100 grammalle tulee hintaan 17 €. Tämä on sinänsä vähän hintavaa, jos vertaa siihen, mitä esimerkiksi oivalliset [Jade Dong Ding](/posts/formosa-jade-dong-ding/) tai [Oolong Vietnam Four Seasons](/posts/oolong-vietnam-four-seasons/) maksavat, mutta silti aivan siedettävän hintaista, kun ottaa huomioon että yhdestä satsista lehtiä hauduttelee päivän mittaan monta kupillista.

Näille lehdille on sitten syytä varata runsaasti tilaa aueta, pienet nykeröt laajenevat haudutuksen yhteydessä todella kookkaiksi lehdiksi – tämä on *oolongin* taikaa kauneimmillaan.

![Käytettyjä Everspring – Si Ji Chun -lehtiä](/images/everspring-si-ji-chun-lehdet.jpg)
---
layout: layouts/post.njk
title: Shizuoka Fukamushi Sencha Kura
socialImage: /images/shizuoka-fukamushi-sencha-kura.jpg
date: 2020-11-04T07:55:04Z
tags:
  - vihreä
  - sencha
  - Japani
---
Harvemmin sitä kuraa tulee juotua näin hyvillä mielin. Take-T:n valikoimista löytyvä *[Shizuoka Fukamushi Sencha Kura](https://take-t.fi/products/shizuoka-fukamushi-sencha-kura)* on japanilainen *sencha*, joka tulee Shizuokasta. Shizuoka on Japanin keskeisimpiä teentuotantoalueita, siellä kasvaa yli puolet Japanin teestä.

*Fukamushi* puolestaan tarkoittaa syvähöyrytettyä teetä. Erityisesti japanilaisen vihreän teen valmistukseen kuuluu olennaisena osana höyrytys, mutta *fukamushi*-teetä höyrytetään tuplasti pidempään (siltikin puhutaan vain minuutista-parista) kuin tavallista *senchaa*. Höyrytys rikkoo teenlehtien solut, joka tuo makua esiin tehokkaammin. Höyrytetyn teen pitäisi olla makeampaa ja vähemmän ruohoisaa maultaan.

Mistä tuo *Kura* sitten nimeen tulee? Se on mysteeri, johon en ole vielä saanut selvyyttä. Ainakin *kura* (倉) tarkoittaa [perinteistä japanilaista varastorakennusta](https://en.wikipedia.org/wiki/Kura_(storehouse)). Muuten hakeminen ei tuota oikein muuta kuin kauppoja, jotka myyvät tätä teetä (ainakin saatavuus on näemmä laajaa). Lienee siis vain joku valmistajan nimitys, eikä mikään sen yleisempi luokitus.

![Shizuoka Fukamushi Sencha Kura -lehtiä](/images/shizuoka-fukamushi-sencha-kura.jpg)

Teenlehdet ovat tavallista japanilaista pikkusilppua. Väri on aika tumma, mutta ei ihan varjostettujen teelaatujen tasoa.

Haudutuslämpötilaksi suositellaan Take-T:n ohjeissa 70 °C ja ajaksi 1–2 minuuttia. Toisaalla on samalle teelle suositeltu 60 °C ja minuuttia. Käytän itse 70 °C lämpöä, koska en jaksa jäähdytellä vettä. Ensimmäiselle haudutukselle minuutti tai kaksi toimii. Myöhemmät haudutukset – joita ehdottomasti kannattaa tehdä – vaativat huomattavasti lyhyemmän ajan, puoli minuuttiakin riittää mainiosti. Tästä teestä irtoaa kyllä makua.

Ensimmäisen kupillisen väri on kellertävä, myöhemmissä kupillisissa mennään vihreämpään, oliiviöljyn mieleen tuovaan värimaailmaan.

![Kupillinen Shizuoka Fukamushi Sencha Kura -teetä](/images/shizuoka-fukamushi-sencha-kura-kuppi.jpg)

100 gramman hinta jää niukasti alle 20 euron, joten vähänhän tämä on kalliimmanpuoleista. Mutta on hyvääkin! Hinta on kuitenkin selvästi edullisempi kuin vaikka [varjostetulla *shinchalla*](/posts/shincha-kabuse-yabukita-2020/) tai *[Orihime-kabusechalla](/posts/japan-kabusecha-orihime-organic/)*, joten siihen nähden ei valittamista.

Pidän *senchasta* kovasti ja aion jatkaa tutkimusmatkailua japanilaisen vihreän teen maailmassa. En siis tiedä, koska palaan tämän teen pariin. Voisin kuitenkin hyvin nähdä palaavani, kyllä tämä sen verran maukas tee on.

![Käytettyjä Shizuoka Fukamushi Sencha Kura -lehtiä](/images/shizuoka-fukamushi-sencha-kura-lehdet.jpg)
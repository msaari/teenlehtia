---
layout: layouts/post.njk
title: Formosa Dark Pearl Oolong
socialImage: /images/formosa-dark-pearl-oolong.jpg
date: 2021-03-10T11:32:35Z
tags:
  - oolong
  - Taiwan
---
[Take-T:stä löytyi tällainen oolong](https://take-t.fi/products/formosa-dark-pearl-oolong). Olen viime aikoina pitänyt kovasti *oolongeista*, mutta huomioni on ollut pääasiassa vihreämmässä, vähemmän hapetetussa päässä. Tämä *Formosa Dark Pearl Oolong* on nimensä mukaisesti tummempaa tavaraa, runsaammin hapetettua.

Se on niinikään nimensä mukaisesti Taiwanista kotoisin, saaren kaakkoisosista Taitungista. Alue on Taiwanin takanurkka, jossa asuu vähemmän ihmisiä kuin Tampereella. Tämä toisaalta tarkoittaa myös sitä, että alue on maaseutumaisempaa ja kärsii vähemmän saastumisesta. Ei siis varmaankaan hullumpi ympäristö teenkasvatukseen.

![Formosa Dark Pearl Oolong -teenlehtiä](/images/formosa-dark-pearl-oolong.jpg)

Nimen *Pearl* viittaa tietysti siihen, miten teenlehdet on kääritty rullalle pieniksi tummiksi helmiksi. Sellainenhan on aina ihastuttavaa, useamman haudutuksen myötä lehdet avautuvat ja paljastuvat suurikokoisiksi. Tämä tee kuuluu hauduttaa useampaan kertaan, ensimmäisellä kerralla ei mitenkään saa kaikkea irti.

Väri on selvästi ruskea, meripihkamainen. Maussa on mustan teen sävyjä, mutta oma *oolong*-kierteensä. Maussa on hedelmäisyyttä, jopa marjaisuutta. Joskus teessä on ollut mehumaista sävyä, mutta se tuntuu vähän vaihtelevan haudutuskerrasta ja haudutuksen kestosta riippuen. Haudutusajaksi suositellaan 3–5 minuuttia, olen käyttänyt alkuun enimmäkseen neljää minuuttia.

![Kupillinen Formosa Dark Pearl Oolong -teetä](/images/formosa-dark-pearl-oolong-kuppi.jpg)

Makumaailma on siis rikas. Vaikka edelleen nostaisin ykköseksi nimenomaan ne vihreämmät oolongit, tämäkin on kyllä herkullinen tee. Koska lehdistä saa monta haudutusta, tätä tulee aina päivän mittaan juotua samoista lehdistä jopa viisikin kupillista. Tee toimii erittäin hyvin myös ruokajuomana.

Kun sadalla grammalla on hintaa 22,80 €, puhutaan vähän kalliimmasta teestä. Ollaan kuitenkin kalliimpien teiden halvemmassa päässä ja kun lehdet käyttää perinpohjaisesti, yhdelle kupilliselle ei tule hintaa juuri ollenkaan. Voisin hyvin nähdä ostavani tätä toistekin ja vähintäänkin kartoittavani taiwanilaisia tummia *oolongeja* lisää.

![Käytettyjä Formosa Dark Pearl Oolong -lehtiä](/images/formosa-dark-pearl-oolong-lehdet.jpg)
---
layout: layouts/post.njk
title: Formosa Oolong Fancy King
socialImage: /images/formosa-oolong-fancy-king.jpg
date: 2020-10-19T07:45:20Z
tags:
  - oolong
  - Taiwan
---
Koska *[Dong Ding -oolong](/posts/formosa-jade-dong-ding/)* oli niin hyvää, päätin ottaa testiin toisenkin taiwanilaisen oolongin. Take-T:ltä löytyi *[Formosa Oolong Fancy King](https://take-t.fi/products/formosa-oolong-fancy-king)*, jota kehuttiin oolongien kuninkaaksi. No, se on tietysti tyhjää puhetta, jos teestä ei oikein muuta kerrota, eikä tuolla nimellä löydy oikein muuta kuin vastaavaa tuotetta myyviä teekauppoja.

Olisipa mukava tietää tästä enemmän. Jälleen kerran saa törmätä turhautumiseen, kun teekaupat myyvät kalliita tuotteitaan kovin vähäisin tiedoin. Kuinka vahvasti hapetettua tämä tee on? Mistä tämä tee tulee? Miten tässä oppii juomastaan, kun kauppa ei kerro mitään tietoa tuotteesta, eikä annetuilla tiedoilla pysty hankkimaan lisätietoja muualtakaan.

![Formosa Oolong Fancy Kingin lehtiä](/images/formosa-oolong-fancy-king.jpg)

Erilaisia Fancy Oolongeja löytyy kuitenkin jonkun verran ja yleisesti ne viittaavat hienoihin, huolella tehtyihin ja kärkisilmuja sisältäviin teelaatuihin. Tässäkin lehdet ovat kyllä oikein kauniita katsella, niitä kun ei *Dong Dingin* tapaan ole rutisteltu pieniksi palloiksi.

Tein ensimmäisen kupillisen noin 90 °C vedellä kolmen minuutin haudutuksella. Tästä tuli lievästi epämiellyttävän makuinen, ehkä vähän kitkerä. Seuraavassa haudutuksessa laskin lämpötilaa noin 80 °C ja käytin edelleen samat kolme minuuttia, ja lopputulos oli nyt miellyttävämmän makuinen. Kolmaskin haudutus oli selvästi ensimmäistä parempi.

![Kupillinen Formosa Oolong Fancy King -teetä](/images/formosa-oolong-fancy-king-kuppi.jpg)

Jotain paahtamista tässä prosessissa taitaa olla mukana, sillä maku muistuttaa selvästi *[hojichaa](/posts/premium-hojicha/)*. Tahtoo sanoa, että totuttelua vaativa maku – ja kun *Dong Ding* on valmiiksi minun makuuni paljon mieluisampi, voi olla, että jää totuttelematta, sillä tämä *Fancy King* maksaa 27,70 € / 100 g, kun *Dong Dingin* hinta on melkein puolet siitä.

Kuningas ei siis lumonnut minua hetimiten, etenkin kun kuvauksen ja verkkokaupan kuvan perusteella odotin paljon hennompia sävyjä – lehdissä oli jopa valkoisen teen näköä. No, ei siis sinne päinkään. Kuten näistä käytetyistä lehdistä varsinkin näkyy, tässä teessä lehdet ovat selvästi ruskeat, kun *Jade Dong Dingin* lehdet ovat aika vaalean vihreät.

![Formosa Oolong Fancy King -teen käytettyjä lehtiä](/images/formosa-oolong-fancy-king-lehdet.jpg)
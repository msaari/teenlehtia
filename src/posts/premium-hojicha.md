---
layout: layouts/post.njk
title: Premium Hojicha
socialImage: /images/premium-hojicha.jpg
date: 2020-10-09T06:28:47Z
tags:
  - vihreä
  - hōjicha
  - Japani
---
*Hōjicha* on japanilainen teelaatu, joka on paahdettua vihreää teetä (nimi tarkoittaa "paahdettua teetä"). Pohjana on tavallisesti *banchaa*, arkiteetä, joskus *senchaa* ja joskus jopa *kukichaa*. Joka tapauksessa pohja on vihreää teetä, mutta sen jälkeen tee on paahdettu 200 °C lämpötilassa muutaman minuutin ajan (paahtoaika vaihtelee ja vaikuttaa makuun). Tuloksena on ruskeaa teetä, jossa on vähän sekä vihreän että mustan teen piirteitä.

*Hōjicha* on kehitetty Japanissa 1920-luvulla ja sitä juodaan edelleen. *Hōjichassa* on vähemmän kofeiinia, joten sitä pidetään sopivana lapsille ja ikäihmisille (netissä väitetään kofeiinin poistuvan paahtamisessa, [mutta se ei välttämättä pidä paikkaansa](https://www.myjapanesegreentea.com/why-is-houjicha-low-in-caffeine)). Se on myös hyvä iltatee ja ruokajuoma illallisella. Toisaalta paahtaminen vie teestä pois osan vihreän teen parhaista terveysvaikutuksista.

![Hōjichan lehtiä](/images/premium-hojicha.jpg)

Kuvasta näkyy hyvin miltä *hōjicha* näyttää, mutta kuva johtaa hieman harhaan: tässä on pussinpohjat, joten ihan näin pientä silppua tee ei yleisesti ottaen ole. Kuvassa näkyy kuitenkin myös isompia lehtiä, jollaista tee enimmäkseen on.

Haudutuksesta on parikin ohjetta. Toinen on hauduttaa 80–90 °C lämpötilassa minuutti, tai 100 °C lämpötilassa 30–50 sekuntia. Olen itse käyttänyt matalampaa lämpötilaa ja pidempää haudutusaikaa, vaikka nopeahan tuo minuutin haudutus on. Juoma näyttää melko vaalealta mustalta teeltä. Maku on hieman savuinen ja vähän makea. Lukemani perusteella savuisuus korostuu, kun juoma on kuumaa ja makeus nousee esiin juoman jäähtyessä.

Tämä *hōjicha* on vaaleapaahtoinen, tummempiakin on olemassa. Maku on melko omintakeinen, eikä oikein maistu erityisemmin vihreältä tai mustalta teeltä, *hōjichassa* on oma makunsa, joka vaatii varmasti vähän totuttelua. Olen itse juonut nyt yhden pussillisen tätä ja olen jokseenkin mieltynyt – ei tätä joka välissä joisi ja useimmiten pidän kyllä tavallisesta vihreästä tai mustasta teestä enemmän, mutta onhan tämä mielenkiintoinen kuriositeetti, jota kannattaa kokeilla, jos japanilaiset teet kiinnostavat.

![Kupillinen hōjichaa](/images/premium-hojicha-kuppi.jpg)

Tämä nimenomainen tee on Take-T:n *[Premium Hojicha](https://take-t.fi/products/premium-hojicha)* ja melko kohtuullisen hintainen (14,90 € / 100 g). Tee on Otsukan tuottama ja vaaleapaahtoinen (googlaillessani minulle selvisi, että joistain K-kaupoista voi löytyä Otsukan *hōjichaa* pussiteenä).

[Otsuka Green Tea Co., Ltd.](http://www.osei.co.jp/english/e_index.htm) perustettiin vuonna 1869 (ja firman nettisivut pistettiin varmaan pystyyn melko pian sen jälkeen, sen verran hurmaavan vanhanaikaiset ne ovat). Yhtiön viljelykset ovat Shizuokassa, joka on yksi Japanin keskeisimpiä teentuotantoalueita.

Take-T:llä on valikoimissaan toinenkin *hōjicha*, suunnilleen samanhintainen toisen tuottajan luomutee. Jos *hōjicha* kiinnostaa jatkossa, voisin kokeilla sitä tai jotain toista lajia, ehkä tummempipaahtoista? Take-T:llä on myös paahdettua *banchaa* eli *sannen banchaa*, joka on *hōjichan* kaltainen, mutta ilmeisesti miedompi.

![Hōjichan lehtiä](/images/premium-hojicha-lehdet.jpg)
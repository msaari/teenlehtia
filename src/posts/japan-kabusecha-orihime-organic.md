---
layout: layouts/post.njk
title: Japan Kabusecha Orihime Organic
socialImage: /images/kabusecha-lehdet.jpg
date: 2020-10-02T07:37:00.000Z
tags:
  - vihreä
  - sencha
  - Japani
  - kabusecha
---
Jatkan japanilaisten teelaatujen kartoittamista. Tämä Take-T:n valikoimista löytyvä *[Japan Kabusecha Orihime Organic](https://take-t.fi/products/japan-kabusecha-orihime-organic)* on lajiltaan *kabusechaa* eli kabuse-teetä. Japaniksi *kabusecha* eli かぶせ茶 tai 冠茶 tarkoittaa peitettyä tai varjostettua teetä. *Kabuseru* (かぶせる) tarkoittaa varjostamista tai peittämistä ja siitä nimi: tätä teetä on kasvatusprosessin aikana varjostettu 2–25 päivää.

Varjostus ei ole *kabusechan* yksinoikeus. Japanilaisista teelaaduista hienoin, *gyokuro*, varjostetaan (sitä varjostetaan yleisesti pidempään kuin *kabusechaa*), samoin *tencha*, josta valmistetaan *matchaa* (*tenchan* ja *gyokuron* ero on siinä, että *gyokuron* lehdet rullataan, *tenchan* lehtiä ei).

Toisaalta *kabusecha* on nimenomaan poimintaa edeltävä prosessi eli periaatteessa kabuse-menetelmällä kasvatetuista lehdistä voisi valmistaa muutakin kuin vihreää teetä.

![Kabusechan lehtiä](/images/kabusecha-lehdet.jpg)

Tämä nimenomainen tee on nyt kuitenkin vihreää teetä ja varjostettu kasvatettaessa. Mitä se sitten käytännössä tälle tekee – tämä nimenomainen *kabusecha* on lehtinä aika tummanvihreää, mikä on odotettavissa varjostuksen seurauksena, kun lehtiin kerääntyy enemmän klorofylliä. Teenlehdet ovat aika pientä silppua, kuten japanilaisissa teelaaduissa yleensä.

Itse teen väri on kuitenkin aika haalean keltainen ja maku mieto ja pehmeä. Helposti japanilaiseksi vihreäksi teeksi tunnistettava maku tässä on. Ohjeissa neuvottiin käyttämään 70-asteista vettä ja hauduttamaan kaksi minuuttia. Tottelin ja hyvä tuli. Toiseen haudutukseen käytin vain minuutin verran aikaa ja sekin onnistui hyvin. Väri oli kenties vieläkin keltaisempi.

![Kupillinen kabusechaa](/images/kabusecha-kuppi.jpg)

Nimestä: *Orihime*, 織姫, on suomeksi "kutojaprinsessa", ja liittyy japanilaiseen [Tanabata-juhlaan](https://en.wikipedia.org/wiki/Tanabata). Tähtiin ja kuukalenteriin liittyvä Tanabata-matsuri juhlistaa Altairin ja Vegan kohtaamista Linnunradan samalla puolella. Länsimaisessa kalenterissa juhla sijoittuu elokuulle. Juhla on alunperin kiinalainen ja saanut alkunsa Japanissa jo Heian-kaudella vuonna 755. Alunperin juhlassa toivottiin parempia taitoja kirjoittamalla toiveita paperilapuille – tytöt toivoivat parempia käsityötaitoja, pojat kirjoitustaitoja.

Miten tämä tee liittyy Tanabataan, jää minulle nyt toistaiseksi mysteeriksi. *Tanabata chakai* on Tanabata-juhlan kunniaksi järjestettävä teeseremonia, jonka tapoihin ilmeisesti liittyy paperimulperin lehden käyttäminen vesiastian kantena, ja ehkäpä tätä teetä on sitten asianmukaista nauttia *Tanabata chakain* osana? En tiedä.

Kovastihan tämä on hintavaa, kun on luomutuotantoa ja kaikkea: 43,70 € / 100 grammaa. Onko tämä sitten niin paljon parempaa kuin tavanomainen *sencha*? Ei ehkä. Parikymppiä halvempi luomusencha tai *Fukamushi sencha* on sen verran hyvää, että voi olla, etten välttämättä osta tätä toiste. Kokeiluna ei kuitenkaan missään nimessä pettymys ja *kabusechaa* maistan mieluusti toistekin.

Kauniita nämä lehdet joka tapauksessa ovat:

![Kabusechan auenneet lehdet](/images/kabusecha-kaytetyt-lehdet.jpg)
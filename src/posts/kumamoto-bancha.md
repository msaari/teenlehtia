---
layout: layouts/post.njk
title: Kumamoto Bancha
socialImage: /images/kumamoto-bancha.jpg
date: 2021-05-06T05:59:12Z
tags:
  - bancha
  - vihreä
  - Japani
---
*Senchan* ystävänä piti tietysti kokeilla toinen japanilainen vihreän teen laji, *bancha*. Tartuin Instagram-mainokseen ja [ostin Teemaasta Kumamoto Banchaa](https://teemaa.fi/p38048/kumamoto-bancha). *Bancha* (番茶) tarkoittaa "tavallista teetä", se on edullisempaa arkiteetä, myöhempien satokausien aikana poimittuja isoja teenlehtiä, jotka eivät kelpaa *senchan* tuotantoon.

*Bancha* on kuulemma hyvin fluoripitoista ja hyväksi hampaille; en välttämättä suosittele korvaamaan hampaidenpesua teenjuonnilla, mutta tutkimustenkin perusteella säännöllinen teenjuonti vähentää karieksen esiintymistä joko tämän fluoripitoisuuden tai teen tanniinien antibakteeristen ominaisuuksien vuoksi. Ei siis ihan humpuukia tämä terveysväite!

*Banchassa* on myös vähänlaisesti kofeiinia muihin teelaatuihin verrattuna.

![Kumamoto Bancha -teenlehtiä](/images/kumamoto-bancha.jpg)

Teenlehdet muistuttavat vähän *senchaa*, mutta ovat selvästi kookkaampia. Niinpä tämä toimii japanilaisen teekannuni kanssa, toisin kuin *senchat*, joiden pienet lehdet saavat turvotessaan kannun siivilän aivan tukkoon.

Ohjeina on 70-90 °C vesi, 1,5–3 minuuttia. Käytin 80 °C vettä ja parin minuutin haudutusta, ja lopputulos oli hyvä. Tee on raikkaan väristä, väri on vaalea, mutta siinä on hieman hohtava vihreä sävy. Maku on mieto, kasvimainen, ja suutuntuma mukava.

Tee kestää hyvin ainakin muutaman haudutuksen. Sanoisin kuitenkin, että ensimmäinen kupillinen on tässä parempi kuin myöhemmät.

![Kupillinen Kumamoto Bancha -teetä](/images/kumamoto-bancha-kuppi.jpg)

Tämä nimenomainen *bancha* ei kuitenkaan ole erityisen edullista noin arkikäyttöä ajatellen. 50 gramman pussi maksaa 8 €, eli 100 gramman hinta on 16 €. Toisaalta tämä on luomua.

Keskihintaista siis ja halvempaa kyllä kuin useimmat *senchat*. Ostaisinko toiste? En tiedä, ehkä! Ei tämä hullumpaa ole, mutta toisaalta *senchat* kyllä sytyttävät tehokkaammin.

![Käytettyjä Kumamoto Bancha -lehtiä](/images/kumamoto-bancha-lehdet.jpg)